<div class="title">Meditazione</div>
<div class="translate">titolo originale Meditations</div>
<div class="copyright">(Shamblrala Publications, inc., bBoston)</div>
<div class="translate">traduzione di Livio Agresti</div>
<div class="copyright">© 1979, krishnamurti foundation trust ltd., london</div>
<div class="copyright">© 1997, casa editrice astrolabio-ubaldíni editore roma</div>
<hr />

<h1 id="table-of-contents">Table of Contents</h1>

<p class="separator"></p>
<p>Per sfuggire ai propri conflitti l’uomo ha inventato molte forme di meditazione, basate sul desiderio, sulla volontà e sull’avidità di conseguimenti, che implicano il conflitto e una lotta per raggiungere il successo. (in tale sforzo conscio e deliberato risente sempre dei limiti della mente condizionata, e non c’è libertà in ciò. Ogni sforzo di meditare è la negazione stessa della meditazione.</p>
<p>La meditazione è la fine del pensiero. Solo allora si ha una dimensione diversa al di là del tempo.</p>
<p class="right">Marzo 1979</p>

<p class="separator"></p>
<p>Una mente meditativa è silenziosa. Non quel silenzio che può essere concepito dal pensiero; non il silenzio di una placida sera; ma quel silenzio che sorge quando il pensie­ro, con tutte le sue immagini, tutte le sue parole e tutte le sue percezioni, è interamente cessato. Questa mente meditativa è la mente religiosa: la religione in cui non vi sono chie­se, templi, canti.</p>
<p>La mente religiosa è l’esplosione dell’a­more: l’amore che non conosce separazione. Per questo amore il lontano è vicino. Non è l’uno né i molti, bensì quello stato di amore in cui cessano tutte le divisioni. Come la bel­lezza, non è a misura delle parole. Solo a partire da questo silenzio agisce la mente medi­tativa.</p>
<p class="separator"></p>
<p>La meditazione è una delle più grandi ar­ti della vita, forse la più grande, e non la si può assolutamente imparare da nessuno, questa è la sua bellezza. Non c’è tecnica e quindi non c’è autorità. Quando imparate qualcosa su di voi, osservatevi, osservate il modo in cui camminate, il modo in cui man­giate, ciò che dite, le chiacchiere, l’odio, la gelosia: se siete consapevoli di tutte queste cose dentro di voi, senza alternativa, ciò fa parte della meditazione.</p>
<p>Può esserci meditazione, dunque, quando sedete in un autobus o passeggiate in un bo­sco pieno di luce e di ombre, o ascoltate il canto degli uccelli o guardate il viso di vostra moglie o del vostro bambino.</p>
<p class="separator"></p>
<p>È strano come la meditazione divenga to­talizzante; non ha fine né principio. È come una goccia di pioggia: in quella goccia ci sono tutti i corsi d’acqua, i grandi fiumi, i mari e le cascate; la goccia nutre la terra e l’uomo: senza quella goccia la terra sarebbe un deser­to. Senza la meditazione il cuore diventa un deserto, una landa desolata.</p>
<p class="separator"></p>
<p>Meditazione è scoprire se il cervello, con tutte le sue attività, le sue esperienze, può essere assolutamente acquietato. Non costret­to, perché quando c’è costrizione, c’è dualità. L’entità che dice: «Vorrei avere esperienze meravigliose, perciò devo costringere il mio cervello a essere quieto», non ci riuscirà mai. Ma se cominciate a indagare, a osservare, ad ascoltare tutti i movimenti del pensiero, i suoi condizionamenti, i suoi slanci, le sue paure, i suoi piaceri, a guardare come fun­ziona, allora vedrete che il cervello diventerà estremamente quieto; una quiete che non è sonno ma è straordinariamente attiva e quin­di è quiete. Una grossa dinamo che funzioni perfettamente, quasi non fa rumore; soltanto quando c’è attrito c’è rumore.</p>
<p class="separator"></p>
<p>Il silenzio e la vastità si accompagnano. L’immensità del silenzio è l’immensità della mente in cui non esiste un centro.</p>
<p class="separator"></p>
<p>La meditazione è ardua. Esige la più al­ta forma di disciplina: non vuole conformi­smo, non vuole imitazione, non vuole obbe­dienza, ma vuole una disciplina che passi attraverso la costante consapevolezza delle cose fuori di te e delle cose dentro di te. La me­ditazione, quindi, non è attività nell’isolamento, bensì azione nella vita quotidiana che esige cooperazione, sensibilità e intelligenza. Senza il fondamento di una vita retta la me­ditazione diventa una fuga e non ha più valore. Una vita retta non è obbedienza alla morale sociale, bensì libertà dall’invidia, dalla cupidigia e dalla ricerca del potere, che ge­nerano l’inimicizia. La libertà da questi mali non passa attraverso l’attività della volontà, ma attraverso la consapevolezza che ne acquistiamo con l’autoconoscenza. Senza cono­scere le attività del sé la meditazione diventa esaltazione dei sensi e perde ogni significato.</p>
<p class="separator"></p>
<p>La continua ricerca di esperienze più va­ste, più profonde e trascendenti è una forma di fuga dalla realtà effettiva di “ciò che è”, vale a dire da noi stessi, dalla nostra mente con­dizionata. Perché una mente sveglia, intelli­gente, libera, dovrebbe aver bisogno di espe­rienze, perché dovrebbe avere “esperienze”? La luce è luce; non richiede altra luce.</p>
<p class="separator"></p>
<p>La meditazione è una cosa tra le più straordinarie. Non conoscerla vuol dire essere come un cieco in un mondo di colori splendenti, di ombre e luci cangianti. Non è questione di intelletto, ma, quando il cuore entra nella mente, la mente assume una qua­lità completamente diversa; diviene realmen­te illimitata, non solo quanto alla sua capa­cità di pensare, di agire in modo efficace, ma anche per la sensazione di vivere in un vasto spazio nel quale siamo parte di tutto.</p>
<p>La meditazione è il movimento dell’amore. Non l’amore del singolo o di molti. È come l’acqua che tutti possono bere da qualsia­si recipiente, che sia un vaso d’oro o una brocca d’argilla: è inesauribile. E accade una cosa particolare, che né le droghe né l’autoi­pnosi possono dare: è come se la mente entrasse in se stessa, dapprima alla superficie, per poi penetrare sempre più profondamen­te, finché profondità e altezza non hanno più senso e ogni sistema di misura scompare. In questo stato vi è una pace totale, non la sod­disfazione che deriva dalla gratificazione, mauna pace che ha in sé ordine, bellezza e in­tensità. Può essere distrutta, così come si può distruggere un fiore, eppure, proprio a causa della sua vulnerabilità, è indistruttibile. Que­sta meditazione non la si può apprendere da un altro. Dovete cominciare senza saperne nulla e muovervi nell’innocenza.</p>
<p>Il terreno in cui può nascere la mente me­ditativa è quello della vita quotidiana, la lot­ta, il dolore e la gioia fugace. È lì che deve nascere, e recare ordine, e da lì muoversi all’infinito. Ma se vi interessa solo l’ordine, al­lora l’ordine stesso porterà con sé il proprio limite, e la mente ne sarà prigioniera. In que­sto movimento dovete in qualche modo co­minciare dall’altro estremo, dalla sponda opposta, e non curarvi soltanto di questa spon­da e di come attraverserete il fiume. Dovete gettarvi nel fiume senza saper nuotare. E il bello della meditazione è che non sapete mai dove siete, dove andate e qual è la meta.</p>
<p class="separator"></p>
<p>La meditazione non è qualcosa di diverso dalla vita quotidiana; non rintanatevi in un angolo della stanza a meditare dieci minuti per poi andare a fare i macellai, e non solo in senso metaforico.</p>
<p>La meditazione è una delle cose più serie. Potete meditare tutto il giorno, in ufficio, con la famiglia, quando dite a qualcuno: «Ti amo», mentre osservate i vostri figli. Ma poi gli insegnate a divenire soldati, a uccidere, a identificarsi con la nazione, a venerare la bandiera, li educate a entrare in questa trap­pola del mondo moderno.</p>
<p>Osservare queste cose, rendersi conto del vostro ruolo in esse, fa parte della meditazio­ne. E quando meditate così vi scoprirete una bellezza straordinaria; agirete rettamente in ogni momento; e se per una volta sbagliate non importa, lo farete di nuovo senza perder tempo con i rimpianti. La meditazione è parte della vita, non è qualcosa di diverso.</p>
<p class="separator"></p>
<p>Se hai intenzione di meditare, non sarà me­ditazione. Se hai intenzione di essere buono, la bontà non fiorirà mai. Se coltivi l’umiltà, essa cessa di essere. La meditazione è come la brezza che entra quando lasci la finestra aperta; ma se di proposito la tieni aperta, di proposito la inviti a venire, non apparirà mai.</p>
<p class="separator"></p>
<p>La meditazione non è un mezzo per un fine. È insieme e il mezzo e il fine.</p>
<p class="separator"></p>
<p>Che cosa straordinaria è la meditazione! Se è una qualsiasi costrizione, un qualsiasi sforzo per far sì che il pensiero si adatti, per spingerlo a imitare, allora la meditazione diviene un pesante fardello. Il silenzio che si desidera cessa di essere illuminante; se è inteso a procurare visioni ed esperienze, allora porta all’illusione e all’autoipnosi. Solo nel fiorire del pensiero e nella sua conseguente cessazione la meditazione ha senso; il pensie­ro può fiorire solo nella libertà, non nell’al­largarsi dei modelli di conoscenza. La cono­scenza può dare esperienze sempre nuove, sempre più sensazionali, ma una mente sem­pre alla ricerca di esperienze di qualsiasi ge­nere è immatura. La maturità è la libertà da ogni esperienza; non è più sottoposta a nes­suna influenza sia a essere sia a non essere.</p>
<p>La maturità nella meditazione è la libera­zione della mente dalla conoscenza, poiché questa forma e controlla tutta l’esperienza. Una mente che è luce per se stessa non ha bi­sogno di esperienza. Immaturità è bramare una maggiore e più vasta esperienza. Meditazione significa spaziare attraverso il mondo della conoscenza ed esserne liberi per entrare nell’ignoto. </p>
<p class="separator"></p>
<p>Dovete scoprirlo da soli, senza l’aiuto di  nessuno. Abbiamo avuto l’autorità degli insegnanti, dei redentori e dei maestri. Se volete davvero scoprire cosa sia la meditazione, do­vete mettere assolutamente, totalmente da parte ogni autorità.</p>
<p class="separator"></p>
<p>Felicità e piacere possono essere acquistati in qualsiasi mercato per una data somma. Ma la beatitudine non ha prezzo: non potete comperarla né per voi stessi né per un altro. La felicità e il piacere sono vincolati al tem­po. La beatitudine esiste solo nella libertà totale. Il piacere e la felicità possono essere cercati, e trovati, in molti modi. Ma vanno e vengono. La beatitudine, quella misteriosa sensazione di gioia, non ha motivo. Non po­tete cercarla. Quando c’è, a seconda della qualità della mente, rimane lì: eterna, incausata, non misurabile in termini di tempo. Meditazione non è inseguire il piacere o ri­cercare la felicità. Meditazione, al contrario, è uno stato mentale in cui non vi sono con­cetti né formule, e quindi c’è libertà totale. La beatitudine viene, non cercata e non invi­tata, solo in una simile mente. Una volta li, per quanto possiate vivere nel mondo con tutto il suo rumore, i suoi piaceri e la sua brutalità, questi non potranno toccare la mente. Una volta lì, il conflitto è cessato. Ma la fine del conflitto non equivale necessariamente alla libertà totale. Meditazione è la mente che si muove in questa libertà. In tale esplosione di beatitudine gli occhi diventano innocenti, e l’amore diviene benedizione.</p>
<p class="separator"></p>
<p>Non so se avete mai notato che quando prestate un’attenzione totale c’è un completo silenzio. E in quell’attenzione non ci sono confini, non c’è un centro, un “io” consapevole o attento. Quell’attenzione, quel silen­zio, sono uno stato di meditazione.</p>
<p class="separator"></p>
<p>Quasi mai facciamo caso al latrato di un cane o al pianto di un bambino o alla risata dell’uomo che ci passa accanto. Ci separiamo da tutto e da questo isolamento guardiamo e ascoltiamo le cose. Questa separazione è di­struttiva, perché contiene ogni conflitto e ogni confusione. Se tu ascoltassi il suono di quelle campane con assoluto silenzio, quel suono ti porterebbe al di là della valle e oltre la collina. La sua bellezza si sente solo quan­do tu e il suono non siete separati, quando tu ne sei parte. La meditazione è la fine della se­parazione, una fine che non si ottiene con un’azione della volontà o del desiderio.</p>
<p>La meditazione non è qualcosa di separato dalla vita; è l’essenza stessa della vita, l’es­senza stessa del vivere quotidiano. Ascoltare quelle campane, udire la risata di quel conta­dino che passeggia con la moglie, ascoltare il trillo del campanello sulla bicicletta di quella ragazzina: ecco la totalità della vita, e non soltanto un frammento, che la meditazione schiude.</p>
<p class="separator"></p>
<p>Meditazione è vedere ciò che è e trascebderlo.</p>
<p class="separator"></p>
<p>La percezione priva della parola, cioè pri­va del pensiero, è uno dei fenomeni più mi­steriosi. Una tale percezione è molto più acu­ta, e interessa non solo il cervello, ma tutti gli altri sensi. Non è la percezione frammentaria dell’intelletto né riguarda le emozioni; pos­siamo definirla una percezione totale, ed è parte della meditazione. La percezione senza un soggetto che percepisce in ,meditazione vuol dire comunicare con l’altezza e la profondità dell’immenso. È una percezione totalmente diversa dal vedere un oggetto sen­za un osservatore, perché nella percezione della meditazione non c’è un oggetto e quin­di non c’è esperienza. Eppure la meditazione può aver luogo quando abbiamo gli occhi aperti e siamo circondati da oggetti di ogni tipo. Ma questi oggetti non hanno la minima importanza. Li vediamo, ma non c’è nessun processo di riconoscimento, e ciò significa che non c’è nessuna esperienza.</p>
<p>Cosa significa tale meditazione? Non si­gnifica nulla, non serve a nulla. Ma in quella meditazione c’è un movimento di grande estasi, un’estasi che non va confusa con il piacere. È l’estasi che conferisce innocenza all’occhio, al cervello e al cuore. Se non vediamo la vita come qualcosa di totalmente nuovo, è una routine, una noia, una cosa insignificante. Per questo la meditazione è della massima importanza. Apre la porta all’ine­stimabile, all’immenso.</p>
<p class="separator"></p>
<p>La meditazione non è mai nel tempo; il tempo non può portare mutamento; può portare un cambiamento che deve essere cambiato di nuovo, come tutte le riforme; la meditazione che nasce dal tempo è sempre condizionante, in essa non c’è libertà e senza libertà c’è sempre scelta e conflitto.</p>
<p class="separator"></p>
<p>Dobbiamo cambiare la struttura della no­stra società, la sua ingiustizia, la sua orribile morale, le divisioni che ha creato fra uomo e uomo, le guerre, l’assoluta mancanza di affet­to e amore che sta distruggendo il mondo. Se la vostra meditazione è solo una faccenda personale, una cosa di cui godete personalmente, allora non è meditazione. La medita­zione implica un cambiamento completo, ra­dicale, della mente e del cuore, che è possi­bile solo quando c’è questo straordinario senso di silenzio interiore, e quello solo dà vita alla mente religiosa. Quella mente cono­sce ciò che è sacro.</p>
<p class="separator"></p>
<p>Bellezza significa sensibilità, un corpo sen­sibile, e ciò vuol dire una dieta equilibrata, un retto modo di vivere. Allora la mente, ine­vitabilmente e spontaneamente, senza accorgersene, diventerà quieta. Non potete acquietarla voi, perché siete voi che create di­scordia, che siete turbati, in ansia, confusi: come potreste acquietare la mente? Ma quando comprendete cos’è la quiete, quando comprendete cos’è la confusione, cos’è il dolore e se potrà mai aver fine, e quando com­prendete il piacere, allora la mente sarà straordinariamente quieta; non avrete biso­gno di cercarla. Dovete cominciare dal prin­cipio e il primo passo è anche l’ultimo; que­sta è meditazione.</p>
<p class="separator"></p>
<p>Meditare è non essere condizionati dal tempo. </p>
<p class="separator"></p>
<p>Meditazione non è fuggire dal mondo; non è un isolarsi e chiudersi in sé, è piuttosto comprendere il mondo e le sue vie. Il mondo ha poco da offrire tranne il cibo, i vestiti e la casa, e il piacere con i suoi grandi dolori.</p>
<p>Meditazione è deviare da questo mondo, diventargli totalmente estraneo. Allora il mondo ha un significato, e la bellezza del cie­lo e della terra è costante. Allora l’amore non è piacere. Da ciò prende le mosse l’azione che non è il risultato della tensione, della contraddizione, della ricerca e dell’autosod­disfazione o della vanità del potere.</p>
<p class="separator"></p>
<p>Se assumi deliberatamente un atteggiamento, una posizione per meditare, allora la meditazione diventa un giocattolo, un tra­stullo della mente. Se decidi di districarti dalla confusione e dall’infelicità della vita, allora diventa un’esperienza dell’immaginazione, e questa non è meditazione. La mente conscia o la mente inconscia non devono avervi parte; non devono neppure essere consapevoli dell’estensione e della bellezza della medita­zione, se no, tanto varrebbe leggersi un ro­manzo.</p>
<p>Nella totale attenzione della meditazione non c’è conoscenza, non c’è riconoscimento, non c’è il ricordo di qualcosa che sia già av­venuto. Tempo e pensiero sono totalmente cessati, poiché sono il centro che limita la vi­sione.</p>
<p>Nel momento della luce il pensiero dile­gua e lo sforzo conscio di sperimentarla e ri­cordarla è la parola che e stata. E la parola non è mai il reale. In quel momento – che non appartiene al tempo – il definitivo è l’immediato, ma quel definitivo non ha simboli, non appartiene a nessuna persona, a nessun dio.</p>
<p class="separator"></p>
<p>Meditazione è scoprire se c’è un campo	che non è stato già contaminato dal conosciuto.</p>
<p class="separator"></p>
<p>Meditazione è il fiorire della comprensione. La comprensione non avviene entro i confini del tempo, il tempo non porta mai comprensione. La comprensione non è mai un processo graduale, da portare avanti un poco per volta con cura e pazienza. La com­prensione è ora o mai; è una fiamma distrut­tiva, non è qualcosa di indifferente; è di que­sta distruzione che si ha paura e così la si evi­ta, coscientemente o no. La comprensione può modificare il corso della vita di un uo­mo, il modo di pensare e di agire; può essere piacevole o no ma è comunque un rischio per l’intero rapporto con la realtà. Ma senza comprensione il dolore continuerà. Il dolore termina solo con l’autoconoscenza, con la consapevolezza di ogni pensiero e sentimen­to, di ogni movimento del conscio e di ciò che è celato. Meditazione è la comprensione della coscienza, quella celata e quella manife­sta, e del movimento situato oltre tutto il pensiero e il sentimento.</p>
<p class="separator"></p>
<p>Era una delle più splendide mattine mai sorte sul mondo. Il sole stava spuntando e tu lo vedevi tra l’eucalipto e il pino. Era sull’ac­qua, dorato, brunito: una luce che esiste solo al confine tra le montagne e il mare. Era una mattina così luminosa, senza un alito di ven­to, piena di quella strana luce visibile non solo con gli occhi, ma anche col cuore. E quan­do la vedi il cielo è vicinissimo alla terra e ti perdi nella bellezza. Sai, non dovresti mai meditare in pubblico, o con un’altra persona, o in gruppo: dovresti meditare solo in solitu­dine, nella quiete notturna o nella pace della mattina. Quando mediti in solitudine, che sia solitudine. Devi essere completamente solo, non seguire un sistema, un metodo, non ri­petere parole, inseguire pensieri o formulare pensieri assecondando il tuo desiderio.</p>
<p>Questa solitudine viene quando la mente è libera dal pensiero. Quando c’è l’influsso del desiderio o delle cose che la mente inse­gue, nel futuro o nel passato, non c’è solitu­dine. Tale solitudine viene solo nell’immen­sità del presente. E allora, in quella quieta segretezza in cui ogni comunicazione è terminata, in cui non c’è nessun osservatore con le sue angosce, con le sue stupide voglie e i suoi problemi, solo allora, in quella quieta solitu­dine, la meditazione diviene qualcosa che non può essere espresso a parole. La medita­zione diviene un movimento eterno.</p>
<p>Non so se hai mai meditato, se sei mai stato solo con te stesso, lontano da tutto, da ogni persona, da ogni pensiero e desiderio, se sei mai stato completamente solo, non iso­lato, non chiuso in un sogno o in una visione di fantasia, ma lontano, tanto che in te non vi è nulla di identificabile, nulla che tu possa toccare con il pensiero o il sentimento, così lontano che in questa assoluta solitudine il si­lenzio stesso diviene il solo fiore, la sola luce, e la qualità senza tempo che non è misurabi­le dal pensiero.</p>
<p>Solo in questa meditazione l’amore vive. Non preoccuparti di esprimerlo: l’amore si esprimerà da sé. Non usarlo. Non cercare di metterlo in atto: agirà e, quando lo farà, in quell’azione non vi sarà pentimento, non vi sarà contraddizione, non vi sarà infelicità o pena umana.</p>
<p>Quindi medita solo. Perditi. E non cercare di ricordare dove sei stato. Se cerchi di ri­cordarlo, allora sarà qualcosa di morto. E se ti afferri al suo ricordo, non sarai mai più solo. Così, medita in quella solitudine infinita, nella bellezza di quell’amore, in quell’inno­cenza, nel nuovo. Allora c’è quella beatitudi­ne che è immortale.</p>
<p class="separator"></p>
<p>Il cielo è di un azzurro intenso, quell’az­zurro che viene dopo la pioggia, e queste piogge sono cadute dopo molti mesi di sic­cità. Dopo la pioggia il cielo è terso e le colline sono colme di gioia e la terra è placida. E su ogni foglia brilla la luce del sole, e la sen­sazione della terra ti è vicinissima. Così, medita nei recessi più segreti del tuo cuore e della tua mente, dove non sei mai stato prima.</p>
<p class="separator"></p>
<p>La meditazione non è un mezzo diretto a un fine: non c’è né fine né arrivo; la medi­tazione è un movimento nel tempo e fuori del tempo. Ogni pensiero, ogni metodo lega il pensiero al tempo, mentre la consapevolez­za acritica di ogni pensiero e sentimento, la comprensione delle loro motivazioni, dei lo­ro meccanismi, il permettergli di fiorire, è l’i­nizio della meditazione. Quando pensiero e sentimento fioriscono e muoiono, la medita­zione è movimento oltre il tempo. In questo movimento c’è estasi; nel vuoto completo c’è amore, e con l’amore c’è distruzione e crea­zione.</p>
<p class="separator"></p>
<p>Meditazione è quella luce nella mente che illumina la strada dell’azione, e senza quella luce non c’è amore.</p>
<p class="separator"></p>
<p>La meditazione non è mai preghiera. La preghiera, la supplica, nasce dall’autocommi­serazione. Si prega quando si è in difficoltà, quando c’è il dolore; ma quando c’è felicità, gioia, non c’è supplica. Questa autocommise­razione, così profondamente radicata nell’uo­mo, è la radice della separazione. Ciò che è separato, o che si crede separato, sempre alla ricerca dell’identificazione con qualcosa che non sia separato, crea solo maggiore divisione e pena. Dal fondo di questa confu­sione si invoca il cielo, o il proprio marito, o qualche divinità della mente. Questa invoca­zione può trovare una risposta, ma la rispo­sta è l’eco dell’autocommiserazione nella sua separazione.</p>
<p>La ripetizione di parole, di preghiere, è autoipnotica, autocircoscrivente e distruttiva. Il pensiero si isola nel campo di ciò che già conosce, e la risposta alla preghiera è la ri­sposta di ciò che il pensiero già conosce.</p>
<p>La meditazione è lontana da tutto ciò. In quel campo il pensiero non può entrare; non c’è nessuna separazione e quindi nessuna identità. La meditazione è all’aperto; non ha segreti. Tutto è esposto, chiaro. Allora la bel­lezza dell’amore è.</p>
<p class="separator"></p>
<p>Questa mattina la qualità della meditazione era il nulla, il vuoto totale di tempo e spazio. È un dato di fatto e non un’idea, né il paradosso di contrastanti speculazioni. Si trova questo strano vuoto quando la radice di tutti i problemi si inaridisce. Questa radice è il pensiero, il pensiero che divide e mantiene. Nella meditazione la mente si svuota effetti­vamente del passato, sebbene possa usare il passato come pensiero. Ciò continua per tutto il giorno, e durante la notte il sonno è il vuoto di ieri; perciò la mente tocca ciò che è senza tempo.</p>
<p class="separator"></p>
<p>Meditazione non è il puro controllo del corpo e del pensiero, né un sistema di inspi­razione ed espirazione. Il corpo deve essere immobile, in salute e senza alcuna tensione; la percezione deve essere resa più acuta ein­tensa; e la mente che chiacchiera, che distur­ba e che brancola deve acquietarsi. Non bi­sogna cominciare dal corpo, piuttosto biso­gna fare attenzione alla mente, con le sue opinioni, i suoi pregiudizi e il suo egocentri­smo. Quando la mente è sana, vitale e vigo­rosa, la percezione sarà più intensa ed estre­mamente sensibile. Allora il corpo, con la sua intelligenza naturale, non macchiata dall’abi­tudine e dall’inclinazione, funzionerà come deve.</p>
<p>Così, bisogna cominciare dalla mente e non dal corpo, e per mente intendo il pensiero e le sue molte espressioni. La mera con­centrazione rende il pensiero ristretto, limitato e calcolatore, ma la concentrazione viene come una cosa naturale quando c’è la consa­pevolezza delle vie del pensiero. Questa con­sapevolezza non deriva dal pensatore che sceglie e scarta, che si aggrappa e rifiuta. Questa consapevolezza è priva di scelta ed è allo stesso tempo l’esterno e l’interno; è un flusso tra i due, così che la divisione tra esterno e interno ha fine.</p>
<p>Il pensiero distrugge la percezione, la per­cezione che è amore. Il pensiero può offrire solo il piacere, e nell’inseguimento del piacere l’amore è spinto da parte. Il piacere di mangiare, di bere, trova la sua continuità nel pensiero, e non ha senso limitarsi a controllare o reprimere questo piacere prodotto dal pensiero; in questo modo si creano solo varie forme di conflitto e costrizione.</p>
<p>Il pensiero, che è materia, non può ricercare ciò che è al di là del tempo, perché il pensiero è memoria, e l’esperienza racchiusa nella memoria è morta come le foglie dell’au­tunno passato.</p>
<p>Nella consapevolezza di tutto ciò viene l’attenzione, che non è frutto della disatten­zione. È stata la disattenzione a determinare le piacevoli abitudini del corpo e a rendere ottusa la percezione. La disattenzione non può essere trasformata in attenzione. La consapevolezza della disattenzione è attenzione.</p>
<p>La visione di tutto questo processo com­plesso è meditazione, e solo la meditazione può dare ordine a questa confusione: un ordine assoluto come quello matematico, da cui si produce l’azione, l’agire immediato. L’ordine non è disposizione, forma e misura: queste cose vengono molto dopo. L’ordine nasce in una mente che non è ingombra degli oggetti del pensiero. Quando il pensiero tace c’è il vuoto, che è ordine.</p>
<p class="separator"></p>
<p>Era davvero un fiume meraviglioso, ampio, profondo, con tante città sulle rive, così spensieratamente libero eppure senza mai lasciarsi andare. C’era tutta la vita sulle sue ri­ve, campi verdi, foreste, case solitarie, morte, amore e distruzione; c’erano lunghi, ampi ponti al di sopra, eleganti e funzionali. Altri corsi d’acqua e fiumi vi confluivano, ma quel fiume era la madre di tutti i fiumi, piccoli e grandi. Era sempre pieno e sempre puro, e di sera era una benedizione contemplarlo, col colore sempre più fondo delle nuvole, e le sue acque d’oro. Il piccolo rivolo d’acqua, lontano, lassù fra quelle gigantesche rocce che sembravano tutte concentrate a produrlo, era l’inizio della vita, e la sua fine era ol­tre le sue rive e oltre i mari.</p>
<p>La meditazione era come quel fiume, solo che non aveva né principio né fine; comin­ciava, e la sua fine era il suo principio. Non c’era alcuna causa e il suo movimento era il suo rinnovarsi. Era sempre nuova, mai si condensava per invecchiare; mai si corrom­peva, poiché non aveva radici nel tempo. È bene meditare senza far forza e senza fare sforzi, cominciando con un rivolo d’acqua fino ad arrivare oltre il tempo e oltre lo spazio, dove il pensiero e il sentimento non possono entrare, dove non c’è esperienza.</p>
<p class="separator"></p>
<p>Meditazione è la totale liberazione dell’e nergia.</p>
<p class="separator"></p>
<p>Nello spazio che il pensiero si crea ntor­no non c’è amore. Questo spazio divide l’uo­mo dall’uomo, e in esso è contenuto tutto il divenire, la lotta della vita, la sofferenza e la paura. La meditazione è la fine di quello spazio, la fine dell’“io”. Allora i rapporti hanno un significato del tutto diverso, perché in quello spazio che non è prodotto dal pensie­ro l’altro non esiste, tu non esisti.</p>
<p>Meditazione non è quindi ricerca di una visione, per quanto sancita dalla tradizione. È piuttosto lo spazio infinito in cui il pensie­ro non può penetrare. Per noi quel piccolo spazio che il pensiero si costruisce intorno, che è l’“io”, è estremamente importante, perché è tutto quel che la mente conosce, iden­tificandosi con tutto ciò che vi è racchiuso. E la paura di non essere nasce in quello spazio. Ma nella meditazione, quando si comprende ciò, la mente può entrare in una dimensione dello spazio nella quale l’azione è non azione.</p>
<p>Non sappiamo cosa sia l’amore, perché nello spazio che il pensiero si crea intorno come “io”, l’amore è il conflitto dell’“io” con il “non-io”. Questo conflitto, questo tormento, non è amore.</p>
<p>Il pensiero è la negazione stessa dell’amore, e non può penetrare in quello spazio in cui l’“io” non è più. Quello spazio contiene la benedizione che l’uomo cerca senza succes­so. La cerca entro i confini del pensiero, ma il pensiero distrugge l’estasi di quella benedi­zione.</p>
<p class="separator"></p>
<p>La fede non è necessaria, e neppure gli ideali. Sia l’una che gli altri dissipano l’ener­gia che serve per seguire lo svolgersi del reale, di “ciò che è”. La fede, come gli ideali, è una fuga dalla realtà, e nella fuga non c’è fi­ne al dolore. La fine del dolore è la com­prensione della realtà momento per momen­to. Non esiste un sistema o un metodo che dia la comprensione, ma solo una consapevolezza della singola realtà che sia priva di scelta. Meditare seguendo un sistema signifi­ca evitare la realtà di ciò che si è; è assai più importante capire se stessi, il costante mutare delle realtà che ci riguardano, anziché me­ditare per trovare dio o avere visioni, sensa­zioni e altre forme di distrazione.</p>
<p class="separator"></p>
<p>Meditazione a quell’ora era libertà, era come entrare in un mondo sconosciuto di bel­lezza e di quiete: un mondo senza immagini, simboli e parole, senza onde di memoria. L’amore era la morte di ogni minuto e ogni mor­te era il rinnovarsi dell’amore. Non era attac­camento, non aveva radici; fioriva senza una causa ed era una fiamma che bruciava tutti i confini, tutte le barriere della coscienza eret­te con tanta cura. Era bellezza al di là di pensiero e sentimento; non era dipinta su tela, né espressa in parole o incisa nel marmo. La meditazione era gioia e con la gioia veniva una benedizione.</p>
<p class="separator"></p>
<p>La frontiera dell’amore è la meditazione.</p>
<p class="separator"></p>
<p>Nella meditazione si deve scoprire se la conoscenza può aver fine, se può esservi li­bertà dal conosciuto.</p>
<p class="separator"></p>
<p>Era piovuto molto durante la notte e il giorno successivo, e dalla gola il torrente fan­goso si gettava nel mare dandogli un colore come di cioccolata. Mentre camminavi sulla spiaggia le onde enormi si frangevano impe­tuosamente disegnando una magnifica curva. Camminavi contro vento e all’improvviso hai avuto la sensazione che non vi fosse nulla tra te e il cielo, e quell’apertura era il paradiso. Essere totalmente aperti, vulnerabili – alle colline, al mare e all’uomo – è l’essenza stes­sa della meditazione.</p>
<p>Non avere resistenze, non avere barriere interiori nei confronti di nulla, essere realmente, totalmente liberi da tutti gli impulsi, le costrizioni e i bisogni insignificanti, con i loro futili conflitti e ipocrisie, vuol dire camminare nella vita a braccia aperte. E quella sera, camminando li sulla sabbia bagnata, cir­condato dai gabbiani, sentivi la sensazione straordinaria di una vasta libertà e la grande bellezza dell’amore che non è in te o al di fuori di te, ma ovunque.</p>
<p>Non ci rendiamo conto di quanto sia importante essere liberi dai piaceri che ci tormentano e dalle loro pene, affinché la mente rimanga sola. Soltanto la mente totalmente sola è aperta. Lo hai sentito all’improvviso, come un forte vento che spazzava la terra pe­netrando dentro di te. Ed ecco che eri spo­glio di tutto, vuoto, e perciò assolutamente aperto. La bellezza di tutto ciò non stava nelle parole o nella sensazione, ma sembrava essere ovunque: intorno a te, dentro di te, sul­l’acqua e nelle colline. La meditazione è que­sto.</p>
<p class="separator"></p>
<p>Meditazione non è concentrazione, vale a dire esclusione, separazione, resistenza e quindi conflitto. Una mente meditativa può concentrarsi, e in questo caso non c’è esclu­sione e resistenza, ma una mente concentrata non può meditare.</p>
<p class="separator"></p>
<p>C’è amore nella comprensione della me­ditazione, e l’amore non è il prodotto di si­stemi, di abitudini, dell’aver seguito un me­todo. L’amore non può essere coltivato dal pensiero. L’amore può forse nascere quando c’è un completo silenzio, un silenzio in cui colui che medita è del tutto assente; e la mente può essere silenziosa solo quando comprende i propri movimenti come pensie­ro e sentimento. Per comprendere questo movimento di pensiero e di sentimento non ci deve essere condanna nell’osservarlo. Os­servare in questo modo è disciplina, e questo tipo di disciplina è fluido, libero, non quella disciplina che deriva dal conformismo.</p>
<p class="separator"></p>
<p>Quel mattino il mare era come un lago o un fiume enorme: senza un’onda, e così cal­mo che ci potevi vedere il riflesso delle stel­le. Era molto presto, l’alba non era ancora spuntata e nell’acqua si riflettevano le stelle, la scogliera e le luci lontane della città. Quando il sole comparve all’orizzonte in un cielo terso, creò un sentiero dorato, ed era straordinario vedere quella luce della Califor­nia pervadere la terra e ogni foglia, ogni filo d’erba.</p>
<p>Mentre guardavi, una grande calma entrò in te. Anche il cervello divenne molto tran­quillo, senza nessuna reazione, senza un mo­vimento, ed era strano sentire quell’immensa immobilità. “Sentire” non è la parola giusta. La qualità di quel silenzio, di quella immobi­lità, non è sentita dal cervello, è al di là del cervello. Il cervello può concepire, formulare o fare un progetto per il futuro, ma questa immobilità è al di là della sua portata, al di là dell’immaginazione, al di là del desiderio. Sei così immobile che il tuo corpo diviene parte della terra, parte di tutto ciò che è immobile.</p>
<p>E quando una brezza leggera venne dalle colline agitando le foglie, quell’immobilità, quello straordinario silenzio, non furono tur­bati. La casa era tra le colline e il mare, e dava sul mare. E mentre guardavi il mare, così calmo, tu sei diventato davvero parte di tutto. Eri tutto. Eri la luce, e la bellezza dell’a­more. Ma anche dire «tu eri parte di tutto» è sbagliato: la parola «tu» è inadeguata, perché in realtà tu non c’eri. Non esistevi. C’era solo quell’immobilità, la bellezza, il senso straordinario dell’amore.</p>
<p class="separator"></p>
<p>Le parole “tu” e “io” separano le cose. Tale divisione non esiste in questo strano silenzio e in questa immobilità. E mentre guardavi dalla finestra, lo spazio e il tempo sembravano giunti alla fine, e lo spazio che divide non aveva realtà. Quella foglia e l’eucalipto e l’ac­qua blu e splendente non erano diversi da te.</p>
<p>La meditazione è davvero semplicissima. Siamo noi a renderla complicata, intessendole intorno una ragnatela di idee su cos’è e cosa non è. Ma la meditazione non è nulla di tutto ciò. Ci sfugge proprio perché è così semplice, perché la nostra mente è così com­plicata, così consumata, e dipendente dal tempo. E questa mente detta le azioni del cuore, e così cominciano i problemi. Ma la meditazione viene naturalmente, con una straordinaria facilità, quando cammini sulla sabbia o guardi dalla finestra o vedi quelle meravigliose colline bruciate dal sole della scorsa estate. Perché noi esseri umani siamo così torturati, perché abbiamo le lacrime agli occhi e una falsa risata sulle labbra? Se tu potessi camminare da solo tra queste colline o nei boschi, o lungo quelle candide spiagge, in quella solitudine, sapresti cos’è la medita­zione.</p>
<p>L’estasi della solitudine viene quando non hai paura di essere solo, quando non appar­tieni più al mondo o non sei attaccato a nul­la. Allora, come l’alba che è spuntata stama­ni, silenziosamente si apre un sentiero dorato in quell’immobilità che era al principio, che è ora, e che sarà per sempre.</p>
<p class="separator"></p>
<p>Meditazione è un movimento entro il non conosciuto e fuori del non conosciuto. Tu non ci sei più, c’è solo il movimento. Sei troppo piccolo o troppo grande per questo movimento, che non ha nulla davanti o die­tro di sé. È quell’energia che il pensiero-ma­teria non può sfiorare. Il pensiero è perver­sione, poiché è il frutto dello ieri; è preso al laccio dei secoli e perciò è confuso, oscuro. Qualsiasi cosa facciate, il conosciuto non può raggiungere il non conosciuto. La meditazio­ne è la morte del conosciuto.</p>
<p class="separator"></p>
<p>La meditazione di una mente che sia totalmente in silenzio è la benedizione che l’uomo sempre cerca. In questo silenzio ogni qualità del silenzio è.</p>
<p class="separator"></p>
<p>Una volta che avete gettato le fondamen­ta della virtù, che è ordine nei rapporti, na­sce questa qualità dell’amore e del morire, che è la totalità della vita; allora la mente diviene straordinariamente quieta, naturalmen­te silenziosa, non resa silenziosa dalla repres­sione, dalla disciplina e dal controllo, e quel silenzio è immensamente fertile.</p>
<p>Oltre a questo, nessuna parola, nessuna descrizione può essere d’aiuto. Allora la mente non fa domande sull’assoluto perché non ne ha bisogno, perché in quel silenzio c’è ciò che è. E tutto questo è la benedizione della meditazione.</p>
<p class="separator"></p>
<p>Le colline erano splendide dopo la piog­gia. Apparivano ancora bruciate dal sole esti­vo, ma presto il verde sarebbe spuntato. Era piovuto molto forte, e la bellezza di quelle colline era indescrivibile. Il cielo era ancora nuvoloso e nell’aria si spandeva il profumo del sommacco, della salvia e dell’eucalipto. Era splendido trovarsi lì in mezzo, e una stra­na quiete ti possedeva. A differenza del mare che si stendeva in lontananza, laggiù in basso, quelle colline erano perfettamente immo­bili. Osservavi e ti guardavi intorno, e avevi lasciato tutto là sotto in quella piccola casa: i tuoi vestiti, i tuoi pensieri e i tuoi eccentrici modi di vivere. Qui camminavi molto legge­ro, senza pensieri, senza pesi, e con la sensa­zione di un vuoto e di una bellezza assoluti. I piccoli cespugli verdi presto sarebbero stati ancora più verdi, e nel giro di poche settimane avrebbero emanato un profumo più in­tenso. Le quaglie lanciavano il loro richiamo e alcune si levavano in volo. Senza saperlo, la mente era in uno stato di meditazione in cui sbocciava l’amore. Dopo tutto, questo fiore può sbocciare solo nel terreno della medita­zione. Era davvero meraviglioso e, stranamente, ti seguì per tutta la notte e quando ti svegliasti, ben prima del sorgere del sole, era ancora lì nel tuo cuore con la sua gioia incre­dibile, senza alcun motivo. Era ancora lì, im­motivato e inebriante. E sarebbe rimasto per tutto il giorno senza che tu gli chiedessi di restare o lo invitassi a rimanere con te.</p>
<p class="separator"></p>
<p>Su questa veranda odorosa, quando l’al­ba è ancora lontana e gli alberi sono ancora silenziosi, la bellezza è l’essenza. Ma di que­sta essenza non si può fare esperienza; il fare esperienza deve cessare, poiché l’esperienza rafforza solo ciò che è noto. Ciò che è noto non è mai l’essenza.</p>
<p>La meditazione non è mai l’esperienza ul­teriore; la meditazione non è soltanto la fine dell’esperienza, che è risposta alla provoca­zione grande o piccola, ma è aprire la porta all’essenza, aprire la porta di una fornace il cui fuoco distrugge totalmente senza lasciare ceneri; non ci sono residui. Siamo noi i residui, noi, i consenzienti delle molte migliaia di ieri, una serie continua di interminabili memorie, di scelta e disperazione. Il grande io e il piccolo io sono il modello dell’esistenza, e l’esistenza è pensiero, e il pensiero è esisten­za che contiene dolore senza fine.</p>
<p>Nella fiamma della meditazione il pensie­ro cessa e con esso il sentimento, poiché né l’uno né l’altro è amore. Senza amore non c’è essenza; senza amore ci sono solo le ceneri su cui si basa la nostra esistenza. Dal vuoto na­sce l’amore.</p>
<p class="separator"></p>
<p>La meditazione è l’atto del silenzio.</p>
<p class="separator"></p>
<p>La meditazione non ha principio né fine, non c’è in essa riuscita né fallimento, non c’è raccolto né rinuncia; è un movimento che non ha finalità, perciò è al di là e al di sopra del tempo e dello spazio. Farne esperienza vuol dire negarla, perché chi fa esperienza è vincolato al tempo e allo spazio, alla memoria e al riconoscimento. La base della vera meditazione è quella consapevolezza passiva che c’è nella totale libertà dall’autorità e dall’ambizione, dall’invidia e dalla paura. La meditazione non ha un significato, non ha al­cun valore senza questa libertà, senza l’autoconoscenza. Non c’è autoconoscenza fino a quando c’è scelta: la scelta implica un con­flitto, che impedisce la comprensione di ciò che è. Perdersi in fantasticherie, in sogni ro­mantici non è meditazione; il cervello deve spogliarsi di ogni mito, illusione e sicurezza e affrontare la realtà della loro falsità. Non esi­stono distrazioni: tutto è contenuto nel movi­mento della meditazione. Il fiore è la forma, il profumo, il colore e la bellezza: ciò che fa la sua totalità. Distruggetelo, in concreto o con le parole, e non ci sarà più il fiore, solo un ricordo di ciò che era, che non è mai il fiore. La meditazione è il fiore intero nella sua bellezza, è il suo appassire e il suo vivere.</p>
<p class="separator"></p>
<p>Meditazione è libertà dal pensiero e movi­mento nell’estasi della verità.</p>
<p class="separator"></p>
<p>Grande era il silenzio a quell’ora mattuti­na e né un uccello nè una foglia si muoveva. Una meditazione che cominciava a profon­dità sconosciute e continuava con intensità e flusso crescenti, aprì al cervello la strada ver­so un silenzio totale, scavando attraverso le profondità del pensiero, sradicando il sentimento, svuotando il cervello di ogni cosa no­ta e della sua ombra. Era un’operazione e non c’era operatore, chirurgo; procedeva come quando un medico opera un cancro, asportando ogni tessuto contaminato perché il male non si propaghi ulteriormente. Andò avanti, questa meditazione, per un’ora d’oro­logio. Ed era meditazione senza meditante. Il meditante interferisce con le sue stupidità e vanità, le sue ambizioni e la sua avidità. Il meditante è pensiero nutrito di questi con­flitti e queste offese, e il pensiero nella medi­tazione deve cessare totalmente. È questo il fondamento della meditazione.</p>
<p class="separator"></p>
<p>Meditare è trascendere il tempo. Il tempo è la distanza che il pensiero copre in tutto ciò che compie. Il pensiero viaggia sempre lungo il vecchio sentiero lastricato a nuovo, nuovo a vedersi, ma è sempre la stessa strada, che non conduce a nulla, se non alla pena e al dolore.</p>
<p>Solo quando la mente trascende il tempo, la verità cessa di essere un’astrazione. Allora l’estasi non è un’idea derivata dal piacere, ma una realtà che non è fatta di parole.</p>
<p>Svuotare la mente dal tempo è il silenzio della verità, e vedere questo è fare; non c’è pertanto divisione fra vedere e fare. Nell’in­tervallo fra vedere e fare nascono il conflitto, l’infelicità, la confusione. Ciò che non ha tempo è l’eterno.</p>
<p class="separator"></p>
<p>L’alba era lenta a venire le stelle ancora brillavano e ancora gli alberi erano ritratti in se stessi, non si udiva nessun uccello, neppu­re le piccole civette che non avevano fatto che agitarsi per tutta la notte di albero in al­bero. C’era uno strano silenzio, fatta eccezio­ne per il muggito del mare. C’era quel particolare odore di molti fiori, di foglie marce e terra umida; l’aria era assolutamente immo­bile e l’odore arrivava ovunque. La terra era in attesa dell’alba e dello spuntare del gior­no; c’era aspettativa, pazienza e una strana pace. La meditazione si accompagnava a quella pace e quella pace era amore: non l’a­more di qualcosa e di qualcuno, l’immagine e il simbolo, la parola e le figure; era semplicemente amore, senza sentimento, senza sensa­zione. Era qualcosa di completo in se stesso, nudo, intenso, senza radici e direzione. Il ri­chiamo di quell’uccello lontano era quell’a­more; quell’amore era la direzione e la distanza, esisteva, senza tempo né parola. Non era un’emozione, che svanisce ed è crudele; il simbolo, la parola possono essere sostituiti, ma la cosa no. Essendo nudo, era totalmente vulnerabile e perciò indistruttibile. Aveva la forza inaccessibile di quella diversità, l’inco­noscibile, che arrivava al di là degli alberi e oltre il mare. La meditazione era il richiamo di quell’uccello, che chiamava da quel vuoto, e il muggito del mare che si infrangeva fragorosamente contro la spiaggia. L’amore può esistere soltanto nel vuoto totale. La luce gri­gia dell’alba era là, lontana all’orizzonte, e gli alberi scuri erano più scuri e intensi. Nella meditazione non c’è ripetizione, una conti­nuità di abitudine; c’è la morte di ogni cosa nota e il fiorire dell’ignoto. Le stelle erano svanite e le nuvole si erano destate con l’arri­vo del sole.</p>
<p class="separator"></p>
<p>Meditazione è uno stato mentale in cui si guarda tutto con attenzione completa, in mo­do totale, senza limitarsi a una sola parte.</p>
<p class="separator"></p>
<p>Meditazione è distruggere la sicurezza, e c’è una grande bellezza nella meditazione, non la bellezza delle cose costruite dall’uomo o dalla natura, ma la bellezza del silenzio. Questo silenzio è il vuoto nel quale e dal quale tutte le cose fluiscono e hanno il loro essere. È inconoscibile, né l’intelletto né la sensibilità possono aprirsi una strada per raggiungerlo; non c’è strada che vi ci porti e un metodo che si ponga questo scopo è l’inven­zione di un cervello avido. Tutte le strade e i mezzi dell’io calcolatore devono essere totalmente distrutti; ogni andare avanti o indie­tro, come fa il tempo, deve giungere a una fi­ne, senza domani. Meditazione è distruzione; è un rischio per chi vuole condurre una vita superficiale e una vita fondata sulla fantasia e sul mito.</p>
<p class="separator"></p>
<p>La morte che la meditazione porta con sé è l’immortalità del nuovo.</p>
<p class="separator"></p>
<p>È qualcosa di straordinariamente meravi­glioso se riuscirete a raggiungerlo. Io posso approfondirlo, ma la descrizione non è la cosa descritta. Dipende da voi imparare tutto ciò osservando voi stessi, senza servirvi di li­bri, di maestri che ve lo insegnino. Non affidatevi a nessuno, non legatevi alle organizza­zioni spirituali; bisogna imparare tutto ciò da soli. Allora la mente scoprirà cose incredibi­li. Ma perché succeda non deve esserci fram­mentazione, bensì straordinario equilibrio, acutezza, mobilità. Per una simile mente non esiste tempo e di conseguenza la vita assume un significato del tutto diverso.</p>
<p class="separator"></p>
<p>I brani riprodotti in questo libro sono stati tratti dalle seguenti fonti: I titoli in italiano si riferiscono alle edizioni AstrolabioUbaldini.</p>
<p class="separator"></p>

<p>Una mente meditativa è silenziosa ... La sola ri­voluzione, p. 100.</p>
<p>1La meditazione è una delle più grandi arti ... Li­bertà dal conosciuto, p. 88.</p>
<p>È strano come la meditazione ... Taccuino, p. 78.</p>
<p>Meditazione è scoprire se il cervello ... La domanda impossibile, p. 59.</p>
<p>Il silenzio e la vastità ... La sola rivoluzione, p. 34.</p>
<p> La meditazione è ardua ... La sola rivoluzione, p. 37.</p>
<p>La continua ricerca di esperienze ... The Flight of the Eagle, p. 38.</p>
<p>La meditazione è una delle cose più straordina­rie ... Meditations 1969 (Opuscolo della Krishna­murti Foundation, London).</p>
<p>La meditazione non è qualcosa di diverso ... The Flight of the Eagle, p. 46.</p>
<p>Se hai intenzione di meditare ... La sola rivolu­zione, p. 31.</p>
<p>La meditazione non è un mezzo ... La sola rivo­luzione, p. 13.</p>
<p>Era una delle più splendide mattine ... Medita­tions 1969.</p>
<p>La meditazione non è un mezzo ... Taccuino, p. 160.</p>
<p>Meditazione è quella luce ... La sola rivoluzione, p. 58.</p>
<p>La meditazione non è mai preghiera ... La sola ri­voluzione, p. 103.</p>
<p>Questa mattina la qualità ... Cominciare a impa­rare, p. 205.</p>
<p>Meditazione non è il puro controllo ... Medita­tions 1969.</p>
<p>Era davvero un fiume meraviglioso ... Taccuino, p. 189.</p>
<p>Meditazione è totale liberazione ... The Awake­ning of Tntelligence, p. 471.</p>
<p>Nello spazio che il pensiero ... Meditations 1969. </p>
<p>La fede non è necessaria ... Taccuino, p. 149. </p>
<p>Meditazione a quell’ora ... Taccuino, p. 103.</p>
<p>La fioritura dell’amore ... La sola rivoluzione, p. 41.</p>
<p>Nella meditazione si deve scoprire ... The Awakening of Intelligence, p. 96.</p>
<p>Era piovuto molto ... Meditations 1969. </p>
<p>Meditazione non è concentrazione ... Taccuino, p. 78.</p>
<p>C’è amore nella comprensione ... Libertà dal co­nosciuto, p. 88.</p>
<p>Che cosa straordinaria è la meditazione ... Taccuino, p. 177.</p>
<p>Dovete scoprirlo da soli ... The Awakening of Intelligence, p. 474.</p>
<p>Felicità e piacere possono ... Meditations 1969. p. 44.</p>
<p>Non so se avete mai notato ... You Are the World, p. 54.</p>
<p>Quasi mai facciamo caso ... La sola rivoluzione, p. 144.</p>
<p>Meditazione è vedere ... The Awakening of Intelligence, p. 482.</p>
<p>La percezione priva della parola ... Meditations 1969. p.51.</p>
<p>La meditazione non è mai nel tempo ...Taccuino, p. 188.</p>
<p>Dobbiamo cambiare la struttura ... Al di là della violenza, p. 113.</p>
<p>Bellezza significa sensibilità ... Tbc Awakening of Intelligente, p. 98.</p>
<p>Meditare è non essere condizionati .,. La sola rivoluzione, p. 125.</p>
<p>Meditazione non è fuggire dal mondo ... La sola rivoluzione, p. 9.</p>
<p>Se assumi deliberatamente ... La sola rivoluzione, p. 49.</p>
<p>Meditazione è scoprire se c’è ... The Awakening of Intelligence, p. 96.</p>
<p>Meditazione è il fiorire della ... Taccuino, p. 106.</p>
<p>Quel macino il mare ... Meditations 1969. </p>
<p>Le parole “tu” e “io” ... Meditations 1969.</p>
<p>Meditazione è un movimento ... Krishnamurti Foundation of American Bulletin N°4</p>
<p>La meditazione di una mente ... La sola rivoltuzione, p. 27.</p>
<p>Una volta che avete gettato ... Talks to American Students, p. 130.</p>
<p>Le colline erano splendide ... Meditations 1969. </p>
<p>Su questa veranda odorosa ... Taccuino, pp. 14</p>
<p>La meditazione è l’atto del silenzio ... La sola rivoluzione, p. 137.</p>
<p>La meditazione non ha principio ... Taccuino, p. 76.</p>
<p>Meditazione è libertà dal pensiero ... La sola rivoluzione, p. 93.</p>
<p>Grande era il silenzio ... Taccuino, p. 134.</p>
<p>Meditare è trascendere il tempo ... La sola rivo­luzione, p. 129.</p>
<p>L’alba era lenta a venire ... Taccuino, p. 185.</p>
<p>Meditazione è uno stato mentale ... Libertà dal conosciuto, pp. 878.</p>
<p>Meditazione è distruggere la sicurezza ... Taccuino, p. 71.</p>
<p>La morte che la meditazione ... La sola rivoluzio­ne, p. 21.</p>
<p>È qualcosa di straordinariamente ... La domanda impossibile, p. 160.</p>
