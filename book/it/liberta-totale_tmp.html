<div class="author">Jiddu Krishnamurti</div>
<div class="title">Libertà totale</div>

<hr />
<h1 id="table-of-contents">Table of Contents</h1>

<h1>Prefazione</h1>
<p>L'insegnamento dei grandi saggi della storia ha spesso ricevuto un cattivo servizio. Antichi saggi dell'India, santi dell'ebraismo, il Buddha, Confucio, Socrate, Gesù e Maometto non hanno lasciato scritti. Esposero le loro verità attraverso dialoghi e discorsi, esposizioni orali che ci sono state trasmesse in modo parziale. Alcune verità ci sono pervenute, altre sono andate perse. Chi va alla ricerca della formulazione originaria deve dipendere da mezzi inaffidabili quali la fede, l'interpretazione, le interpolazioni e le ricostruzioni. Il problema si inverte più ci avviciniamo ai nostri tempi. Le nozioni sopraffanno la saggezza, e la cultura si piega alla tecnologia. I materiali abbondano, ma il loro valore diminuisce. Sembra esservi una carenza di autentici saggi. Il numero dei fornitori di saggezza e pseudosaggezza, di maestri che affermano di possedere conoscenze trascendenti è statisticamente alto. Pochissimi sono però quelli che superano la prova che ne fa veri scopritori di vie spirituali, cioè la capacità di trasmettere un messaggio universalmente liberante, non discriminante e privo di faziosità; un messaggio che sia un disinteressato arricchimento della mente e della vita, e che inoltre sia comprensibile da tutti. Tutti questi criteri sono rispettati da J. Krishnamurti, un maestro realmente moderno. Krishnamurti ha dedicato la vita alla ricerca interiore e alla sua diffusione. Per sessant'anni, fino alla morte che lo colse novantenne nel 1986, ha viaggiato in tutto il mondo comunicando il proprio pensiero a chi desiderava ascoltarlo. Lo ascoltarono a milioni. Pur avendo la sua popolarità alti e bassi, Krishnamurti ha sempre perseverato nello sforzo di "rendere l'uomo totalmente e incondizionatamente libero". Verso la fine della vita venne riscoperto dalle nuove generazioni, i figli della nostra età tecnologica. In un'epoca di personaggi importanti e fanatici religiosi, di religioni da canali televisivi e prediche rap, Krishnamurti è una figura di antico profeta. Molte filosofie di moda sono andate e venute, ma Krishnamurti ha resistito. Il suo non essere legato al tempo ha due motivi. Il più evidente è la sua stessa personalità che irradiava in pubblico un carisma spontaneo che non voleva provare nulla, e che attraeva con la sua luminosa riservatezza. A questo, aggiungete un eloquio e una discorsività che creavano una calda intimità anche tra il pubblico più numeroso. Non sorprende che Aldous Huxley, che certo non si tirava indietro quando c'era da fare un'osservazione critica, commentasse: "È stato come ascoltare un discorso del Buddha. Che forza e che innaturata autorità!". Ma la sua personalità non è una spiegazione sufficiente. Anche senza averlo mai visto né ascoltato di persona, molti erano e sono ancora attratti dal suo insegnamento. Dobbiamo perciò risalire alle sue fonti filosofiche, alle idee che Krishnamurti esponeva. Un attento esame delle sue opere rivela molte variazioni attorno a un'unica linea portante. Krishnamurti non esitava a rielaborare alcuni concetti centrali adattandoli alle esigenze storiche e spirituali. Ripeteva all'infinito che gli uomini non hanno bisogno di guide: hanno bisogno di risveglio. Questa profonda fiducia nel potenziale umano radicava nella convinzione che non vi sono limiti alle possibilità di sviluppo dell'individuo, sempre che riesca a liberarsi dai ceppi culturali che lo imprigionano: "Qualunque teoria che riguardi la psiche o la vita interiore, e che si basi sull'esperienza di altri, è priva di valore... Dobbiamo abbandonarla perché dobbiamo procedere da soli". Con questa negazione della trasferibilità dell'esperienza e il rifiuto di ogni guida in campo spirituale, compresa la propria, Krishnamurti rompe con i modelli religiosi, con i paradigmi spirituali e gli esempi che ogni religione possiede e che invita a emulare. Krishnamurti non intendeva attaccare le fedi religiose, ma mettere in guardia dalla possibilità di essere portati fuori strada dal potere delle religioni, delle istituzioni e dei riti, e soprattutto dalla divisione settaria. Con gli anni, l'area filosofica e ideale coperta da Krishnamurti si allargò oltre questi temi di base. Lo vediamo additare sempre più i mali del potere politico e religioso, la falsità delle strutture sociali, l'inerzia del conformismo, il fallimento dei compromessi riformistici. Alla metà degli anni '50 aveva sviluppato un pensiero riguardo all'educazione, ai rapporti umani e alla comunicazione che non era ancora presente nei discorsi precedenti. Era un maestro che stava imparando, che non si limitava a rispondere alle domande altrui ma che sviluppava le proprie. L'ambito degli argomenti toccati cresce e abbraccia altri problemi: il nazionalismo, la guerra, i danni all'ecologia, la disoccupazione, la fame nel mondo. Sempre più sensibile ai problemi storici, le istanze sociali che all'inizio erano periferiche ai suoi interessi vennero ad assumere un ruolo sempre più centrale. Si fanno sempre più frequenti i riferimenti alla meditazione. Inizia ad affacciarsi una nota di urgenza, di impazienza. Krishnamurti avverte il pericolo del momento storico e la pressante esigenza di fare qualcosa. A un mutato centro di interessi corrisponde un cambiamento di stile: i suoi discorsi si fanno più incalzanti e i dialoghi meno ricchi di sottintesi. Ma il messaggio è identico: "Solo vedendo la vita com'è davvero, solo vedendo noi stessi come siamo davvero, possiamo fare passi in avanti". Tra le figure spirituali dell'epoca moderna, Krishnamurti è quello che è rimasto più a lungo sulla scena: circa sessantacinque anni. Ciò nonostante è ancora difficile stabilire la sua portata storica. È ancora troppo vicino a noi, ed è ancora troppo presto per valutare gli effetti del suo insegnamento. Pensiamo a Gesù Cristo: per molti decenni dopo la crocefissione non c'erano ancora chiari segni dell'importanza che avrebbe avuto nella storia. Al momento della loro morte e negli anni immediatamente successivi, chi avrebbe potuto predire l'influenza che avrebbero avuto figure come Buddha, Confucio o Karl Marx? Se in futuro le idee di Krishnamurti troveranno sempre maggiore diffusione, sarà perché risponderanno ai bisogni degli uomini, perché parlano a individui delusi dalle presuntuose macroideologie sociali. Se ciò avverrà, sarà perché la risonanza dei discorsi di Krishnamurti supererà le barriere del tempo e dello spazio. La sua voce ormai tace, ma il suo messaggio è ancora eloquente.</p>

<h1>Nota dei curatori</h1>
<p>Da un'oscura nascita in un villaggio indiano, Krishnamurti è emerso come maestro non etichettabile e irriducibile i cui scritti e discorsi non sono legati a una religione specifica e non appartengono né all'Oriente né all'Occidente, ma al mondo intero. Per oltre sessant'anni ha parlato a larghi uditori con parole di vitale importanza per gli individui e le società. Ebbe frequenti discussioni con scrittori, filosofi, scienziati, educatori e uomini politici. Con immediatezza e modi estremamente diretti, libero da gabbie culturali o dipendenze, mirava al cuore dei problemi con cui l'umanità si è scontrata da sempre. I suoi libri sono pubblicati in tutto il mondo e tradotti in più di venti lingue. Sono disponibili su nastri, videocassette e supporti elettronici. Centocinquanta tra college e università ne fanno uso. Da questa mole di materiali abbiamo estratto testi già pubblicati e altri ancora inediti per comunicare l'ampio respiro del suo insegnamento. Questa antologia vuole invogliare il pubblico a una lettura più completa delle sue opere. Abbiamo incluso il testo integrale del discorso "La verità è una terra senza sentieri" perché segna la rottura con la Teosofia e annuncia il tema fondamentale di tutto il suo futuro insegnamento. Il resto del libro è diviso in quattro parti che seguono un relativo ordine cronologico. La prima parte raccoglie discorsi tenuti negli anni immediatamente successivi alla scissione dalla Teosofia. La seconda è tratta da dialoghi individuali, da un discorso sull'educazione e da scritti più personali come il Diario e A se stesso. La terza parte raccoglie dialoghi avvenuti durante incontri pubblici, con gli studenti e gli amministratori della Krishnamurti Foundation, esempio dell'ampia gamma di argomenti trattati da Krishnamurti. L'ultima parte presenta la descrizione di Krishnamurti stesso del cuore del proprio insegnamento, seguita da estratti degli ultimi discorsi che approfondiscono il tema riallacciandosi all'iniziale definizione della verità come una terra senza sentieri che è totale libertà, amore e intelligenza.</p>

<h1>Introduzione</h1>
<p>Quando ebbi l'onore di conoscere Krishnamurti, venni profondamente colpito dall'intensità della sua calma. La sua intensità rivelava una grande energia, e la sua calma una pace profonda. È una combinazione rara, così rara che incontrandola non si sa che cosa potrà portare. Il nostro incontro si potrebbe definire in modo inesatto come un incontro casuale. Avvenne in uno studio di registrazione. Non lo conoscevo e non avevo letto niente di suo. Sorprendentemente, avevo ricevuto l'invito a registrare su video un dialogo con lui. Krishnamurti non sembrava minimamente preoccupato di non conoscermi affatto. Pensai che fosse o un abile giocatore d'azzardo o una persona così radicata nel momento presente da agire in modo sempre esatto, un esempio di atemporalità. Il suo invito era profondamente impersonale, ma senza freddezza o indifferenza. La seconda sorpresa arrivò con la sua domanda: "Di che cosa gradirebbe parlare?". "Che ne direbbe di parlare della vista e dell'udito?", risposi. Krishnamurti accettò la proposta con gioia e immediatamente si avviò il dialogo, un'improvvisazione sulla vista e l'udito interiori. Due anni dopo, in modo altrettanto inatteso, mi invitò a una serie di conversazioni per passare in rassegna il nocciolo del suo insegnamento. Avevo lavorato alla radio, come annunciatore e lettore di notiziari, ma la mia precedente esperienza professionale non ebbe alcuna rilevanza nella dinamica dei nostri dialoghi. Parlammo senza niente che assomigliasse a prove, scalette, programmazioni o 'paletti di protezione'. La sua capacità di mettere a fuoco un argomento, e con quale facilità, era stupefacente. Krishnamurti era la perfetta incarnazione del suo stesso insegnamento della 'consapevolezza senza scelta'. L'espressione 'senza scelta' potrebbe far pensare a qualcosa di legato alla soggettività. Al contrario, la consapevolezza senza scelta è un modo di essere che esula dalle intenzioni individuali ed elude quindi qualunque riduzionismo psicologico. L'assenza di scelta è il silenzio della mente in cui prendono forma proposizioni intellegibili, "il vuoto in cui possono esservi contenuti mentali, ma dove i contenuti non sono la mente... un vuoto che non ha un centro e perciò è capace di movimento infinito. Da questo vuoto nasce la creazione, ma non la creazione dell'uomo che si limita ad assemblare cose. La creazione dal vuoto è amore e morte". Quest'ultima frase illustra direttamente le possibilità del momento presente per essere svegli o per mistificarsi. Se manca la morte psicologica dell'identificazione con il ricordo e se non c'è la piena comprensione delle necessità del momento, restiamo imprigionati nel contenuto dei pensieri e ci sfuggirà la risposta immediata al presente: “Se c'è la totale comprensione del bisogno, tanto esterno che interno, il desiderio non è più un tormento. Assume un senso diverso, un significato che va al di là del contenuto dei pensieri e oltre la sensazione, con le sue emozioni, i suoi miti e le sue illusioni. Se c'è la totale comprensione del bisogno, e non solo della sua percezione quantitativa o qualitativa, il desiderio è una fiamma e non un tormento. Senza questa fiamma non c'è vita. Questa fiamma brucia la piccineria del suo stesso oggetto, le frontiere, gli steccati che le abbiamo costruito attorno. Chiamatela come volete: amore, morte o bellezza. Essa è infinita”. Qualcuno potrebbe pensare che un aneddoto personale come quello che ho raccontato sia una presentazione infelice della figura di un saggio della levatura di Krishnamurti. Si potrebbe pensare all'invito ripetuto tante volte da Krishnamurti ai suoi ascoltatori: "La persona che vi parla non ha la minima importanza", o alle parole di Chuang Tzu: "L'uomo perfetto non ha io, l'uomo santo non ha meriti, l'uomo saggio non ha fama". Affermazioni tanto vere quanto ignorate, e meno che mai messe in pratica. Ma leggere in queste frasi l'invito a ignorare la presenza personale di un maestro (davanti ai nostri occhi o solo nel ricordo) tradisce la superficialità del tentativo di andare al di là prima ancora di aver cominciato. Krishnamurti ci avverte che "la meditazione non è diversa dalla vita quotidiana. .. è vedere ciò che è e andare oltre". Ma se non abbiamo ancora visto ciò che è, come possiamo andare oltre? Purtroppo i programmi accademici rivelano ben poca comprensione del 'vedere ciò che è' in termini di vera conoscenza di noi stessi. La vita accademica è piuttosto un viaggio nella selva delle astrazioni. La scienza applicata ha il vantaggio di dover ricorrere a esperimenti di laboratorio per dimostrare i propri postulati teorici, ma anche questo modo di procedere si basa su un percettore e un percepito. La percezione senza un percettore, come avviene nella meditazione, è qualcosa di sconosciuto. “Questa percezione è completamente diversa dal vedere un oggetto senza un osservatore, perché nella percezione della meditazione non c'è oggetto e quindi non c'è esperienza. Che senso può dunque avere la meditazione? Nessun senso, cioè nessuna utilità. Ma una grande estasi. L'estasi che dona all'occhio, al cervello e al cuore la qualità dell'innocenza. Se non la vediamo come qualcosa di sempre nuovo, la vita è routine, noia, una faccenda priva di senso. Perciò la meditazione è importantissima. Spalanca la porta su ciò che non si può calcolare, che non si può misurare”. Questa indicazione estatica è così lontana dai modelli mentali contemporanei da risultare incomprensibile. Eppure, è di un'intelligenza estrema. Perché? Perché implica una distinzione fondamentale tra coscienza e consapevolezza. Oggi, la filosofia e la psicologia del profondo hanno assolutizzato la coscienza. Non vedono che la coscienza non può correggersi da sola. E come potrebbe, data la sua continua mutevolezza? Lei è d'accordo? Solo quando la consapevolezza ha un oggetto, entra in gioco la coscienza. La consapevolezza, invece, non dipende dagli oggetti e non cambia. Perciò è la porta su ciò che non si può calcolare né misurare. Krishnamurti ci invita a un esame di noi stessi della massima radicalità, perché si apre sull'infinità della consapevolezza. Questa indagine non inizia dalla domanda 'chi sono io?', ma dalla domanda 'che cosa non è me?'. Questa domanda, che è un non-nonsenso, non richiede nessuna gabbia teoretica, non ha bisogno degli ammennicoli concettuali delle psicologie del profondo, delle filosofie, delle teologie e delle credenze. È una domanda straordinariamente semplice, ma che fa paura perché implica il più totale senso di unicità, perché solo noi stessi possiamo porla e solo noi stessi possiamo rispondere. Ma con pazienza, coraggio e la fiducia radicale che consiste nel mantenerla senza fuggire, scopriremo l'unicità priva di solitudine della meditazione "che non è sforzo, non è ottenimento e non è pensare. La mente è silenziosa: non messa a tacere dalla volontà, dall'intenzionalità, da determinate conclusioni e da tutte queste insulsaggini. È semplicemente silenziosa. Ed essendo silenziosa ha uno spazio infinito".</p>
<p>In questa breve introduzione evito intenzionalmente un approccio accademico all'insegnamento di Krishnamurti, perché avrebbe falsato lo spirito del suo messaggio. Krishnamurti non si è mai interessato a mettere in fila idee, non si è mai dedicato a quell'interminabile parlantina che alcuni credono sia la più genuina espressione di una mente viva. Nel suo ultimo discorso (gennaio 1986) lo dice a chiare lettere: “Sarebbe inutile, per voi e per chi vi parla, ascoltare parole su parole, ma non così se riusciamo a fare questo lungo viaggio assieme, lungo non in termini di tempo, credenze, teorie o conclusioni, ma come profondità di esame della nostra vita, delle nostre paure, perplessità, insicurezze e delle escogitazioni umane, compresi questi straordinari computer. Un lungo viaggio in tutto ciò, dove ci avrà portato tra due milioni di anni? Dove stiamo andando? Non in teoria, non secondo le conclusioni di qualche bassa pubblicazione, anche se di argomento sacro, ma dove stiamo andando davvero tutti quanti? E come abbiamo iniziato? Sono due problemi complementari: dove stiamo andando, da dove abbiamo iniziato. L'inizio può essere la sua stessa fine. Non credetemi. Scopritelo”. E si ode immediatamente il grido: "Come? Come scoprirlo?". La parola stessa 'come' tradisce la fede nel potere di un processo che conduce a risultati, e nel mondo materiale è infatti così. Ma l'invito di Krishnamurti a 'scoprire' va applicato a una sfera diversa, la sfera del falso rapporto con noi stessi. Il tentativo di sovrapporre a questo disordine una disciplina improntata a un modello non farà che ingigantire la falsità, legando il rapporto con noi stessi ancora di più al tempo, alle credenze, alle teorie e alle conclusioni. Non c'è un 'come' prestare una pura attenzione a ciò che abbiamo davanti. In questo non c'è nulla di misterioso. Nel corso della vita ordinaria lo facciamo alcune volte e poi ricadiamo nell'abitudine. Perché? La risposta può venire solo da un'attenta osservazione di sé, non attraverso le diverse teorie sull'inconscio o attraverso dotte disquisizioni sulla natura dell'uomo. L'atto di pura attenzione è libero e spontaneo: colui che ode e la cosa udita, il percettore e il percepito decadono, lasciando solo l'udire e il percepire. "Solo quando la mente è felice, silenziosa, senza movimenti obbligati, senza produzione di pensieri consci o inconsci, solo allora l'eterno viene in essere". In questo secolo, assieme al latte materno abbiamo assimilato il dogma debilitante secondo il quale le caratteristiche della natura umana sono l'ansia e l'alienazione, una versione secolarizzata del peccato originale. Attraverso la meditazione e l'osservazione di sé, come ci invita a fare Krishnamurti, scopriamo la nostra natura originaria, l'originaria innocenza dello stato naturale. È questo il fulcro di tutto il discorso? Sì, perché il cuore della faccenda è una faccenda di cuore.</p>
<p>Allan W. Anderson Professore emerito di Studi religiosi Università di San Diego</p>

<h1>La verità è una terra senza sentieri</h1>
<p class="subtitle">Lo scioglimento dell'Ordine della Stella</p>
<p>Questa mattina esamineremo lo scioglimento dell'Ordine della Stella. Alcuni ne saranno contenti, e altri rattristati. Non è un'occasione di allegria né di tristezza perché, come spiegherò, è inevitabile. Ricorderete la storia del diavolo e un suo amico che, camminando, vedono un uomo chinarsi, raccogliere qualcosa da terra e metterselo in tasca. L'amico chiese al diavolo: "Che cosa ha raccolto?". "Un pezzo di Verità", rispose il diavolo. "Un brutto affare per te", disse l'amico. "Per niente!", rispose il diavolo. "Aspetterò che la organizzi". Ritengo che la Verità sia una terra senza sentieri e che non si possa raggiungere attraverso nessuna via, nessuna religione, nessuna scuola. Questo è il mio punto di vista, e vi aderisco totalmente e incondizionatamente. Poiché la Verità è illimitata, incondizionata, irraggiungibile attraverso qualunque via, non può venire organizzata, e nessuna organizzazione può essere creata per condurre o costringere gli altri lungo un particolare sentiero. Se lo comprendete, vedrete che è impossibile organizzare una 'fede'. La fede è qualcosa di assolutamente individuale, e non possiamo e non dobbiamo istituzionalizzarla. Se lo facciamo diventa una cosa morta, cristallizzata; diventa un credo, una setta, una religione che viene imposta ad altri. È quello che tutti cercano di fare in tutto il mondo. La Verità viene svilita e resa un giocattolo per persone deboli o solo momentaneamente insoddisfatte. Non possiamo 'abbassare' la verità, ma piuttosto sforzarci noi di 'salire' a essa. Non possiamo far scendere a valle la cima della montagna. Se vogliamo raggiungere la cima dobbiamo attraversare la valle e salire il versante, senza timore dei pericolosi precipizi. Dobbiamo salire individualmente verso la Verità, che non può venire 'abbassata' per noi o organizzata per noi. Sono le organizzazioni che propongono un'idea, ma l'organizzazione non fa che risvegliare l'interesse dentro di noi. Se l'interesse non nasce dall'amore per la Verità stessa, ma passa soltanto attraverso l'organizzazione, non ha alcun valore. L'organizzazione diventa uno schema in cui i membri trovano la loro collocazione. Non si ricerca più la Verità, non si mira più alla vetta, ma ci si scava una comoda nicchia in cui collocarsi o in cui farsi collocare dall'organizzazione, pensando che sarà l'organizzazione a condurci alla Verità. A mio parere, questo è il primo motivo per cui l'Ordine della Stella va disciolto. Nonostante ciò, probabilmente creerete altri ordini, entrerete a far parte di altre organizzazioni, sempre cercando la Verità. Io non voglio appartenere a nessuna organizzazione spirituale, vi prego di comprenderlo. Potrei ricorrere a un'organizzazione se volessi farmi trasportare, ad esempio, a Londra, ma si tratta di un'organizzazione completamente diversa, di tipo pratico, come le poste o il telegrafo. Se voglio fare un viaggio uso un'automobile o una nave: strumenti pratici che non hanno nulla a che vedere con la spiritualità. Ribadisco ancora una volta che nessuna organizzazione può condurre l'uomo alla spiritualità. Un'organizzazione creata a questo scopo diventa una stampella, una debolezza, una pastoia; è costretta ad azzoppare l'individuo per impedirgli di crescere, di sviluppare la propria singolarità che consiste nella scoperta, fatta da noi stessi, della Verità assoluta, incondizionata. Questo è un altro motivo che mi ha portato alla decisione, essendo a capo dell'Ordine, di scioglierlo. Nessuno mi ha spinto a prendere questa decisione. Non è un gesto studiato per stupire, perché io non voglio seguaci e lo sottolineo. Nel momento stesso in cui si segue qualcuno non si segue più la Verità. Non mi importa che crediate alle mie parole. Voglio perseguire una certa cosa in questo mondo, e intendo farlo con incrollabile concentrazione. Il mio interesse va a un'unica cosa essenziale: la liberazione dell'uomo. Desidero liberarlo da tutte le sue gabbie e tutte le sue paure, e non dargli una setta o una religione in più, non formulare nuove teorie o nuove filosofie. Ovviamente potreste chiedermi perché giro il mondo tenendo continuamente discorsi. Vi voglio dire che non lo faccio perché desidero un seguito, non desidero un gruppo di speciali discepoli. (Come piace agli uomini essere diversi dai loro simili, e basandosi su distinzioni così ridicole, assurde e meschine! Io non ho nessuna intenzione di incoraggiare simili assurdità). Io non ho discepoli, non ho apostoli, né sulla terra né nel regno dello spirito. Non sono attratto dalla sete di denaro né dal desiderio di una vita comoda. Se desiderassi una vita comoda non sarei venuto a questo campo e non vivrei in un paese così piovoso! Vi parlo francamente perché vorrei chiarirlo una volta per tutte. Voglio evitare che queste polemiche infantili si trascinino per anni. Un giornalista che mi ha intervistato considera un gesto meraviglioso sciogliere un'organizzazione che conta migliaia di membri. Un grande gesto perché, come mi disse: "Che cosa farà adesso, come vivrà? Non avrà più seguaci e nessuno verrà più ad ascoltarla". Se vi saranno anche solo cinque persone che vogliono ascoltare, che vogliono vivere con il viso rivolto all'eternità, sarà sufficiente. A che cosa serve avere migliaia di persone che non capiscono, imbalsamate nei loro pregiudizi, che non desiderano il nuovo, ma che traducono il nuovo per adattarlo ai loro sterili, stagnanti io? Se parlo con crudezza, vi prego di non fraintendermi: non è per mancanza di compassione. Se avete bisogno di un chirurgo, non è un atto di gentilezza operarvi anche se ciò vi provoca dolore? Se quindi vi parlo con ruvidezza non è per mancanza di amore per voi, ma l'esatto contrario. Come ho già detto, ho un unico scopo: rendere l'uomo libero, spingerlo verso la libertà, aiutarlo a staccarsi da tutti i limiti, perché soltanto ciò può dare eterna felicità, soltanto ciò può dare la realizzazione incondizionata del sé. Poiché io sono libero, incondizionato e intero (non parte, non relativo, ma la Verità totale che è eterna), il mio desiderio è che coloro che cercano di capirmi siano liberi e non che mi seguano o che mi trasformino in una gabbia per ricavarne un'altra religione o un'altra setta. Al contrario, vorrei che fossero liberi da ogni paura: dalla paura della religione, dalla paura della salvezza, dalla paura della spiritualità, dalla paura dell'amore, dalla paura della morte, dalla paura stessa della vita. Lo faccio come un pittore che dipinge una tela per piacere, perché il dipinto è la sua espressione, la sua radiosità, il suo star bene, e non perché io voglia qualcosa da qualcuno. Abbiamo fatto l'abitudine all'autorità e alla sua atmosfera, e pensiamo che ci possa condurre alla spiritualità. Crediamo e speriamo che un altro, attraverso i suoi straordinari poteri, ci possa condurre (per miracolo!) nel regno dell'eterna libertà che è Felicità. La nostra visione della vita è tutta basata sull'autorità. Mi avete ascoltato per tre anni e in voi non si è prodotto nessun cambiamento, salvo in pochissimi. Analizzate ciò che vi dico, sottoponetelo a critica per poterlo comprendere pienamente e a fondo. Se cerchiamo un'autorità che ci conduca alla spiritualità, costruiamo automaticamente un'organizzazione attorno a quella autorità. Ma la creazione stessa dell'organizzazione che, secondo voi, aiuterà l'autorità a condurvi alla spiritualità, vi chiude in una gabbia. Vi sto parlando con franchezza, ma ricordate che lo faccio non per durezza o malanimo, né per eccitazione per la mia decisione, ma perché voglio che comprendiate ciò che vi dico. Questo è il motivo per cui siete qui, e sarebbe una perdita di tempo se non spiegassi con chiarezza e fino in fondo il mio punto di vista. Sono diciotto anni che vi state preparando a questo evento, alla venuta del Maestro del Mondo. Per diciotto anni vi siete organizzati, avete cercato qualcuno che potesse dare un piacere nuovo al vostro cuore e alla vostra mente, che trasformasse la vostra vita, che vi comunicasse una nuova comprensione; qualcuno che vi innalzasse a un nuovo modo di vivere, che vi desse una nuova spinta, che vi rendesse liberi; e adesso, osservate che cosa accade! Riflettete, ragionate da voi e cercate di capire come questa fede vi ha cambiati; ma non il cambiamento superficiale di applicarvi un distintivo, che è una cosa insignificante, assurda. Questa fede ha spazzato via dalla vostra vita tutte le cose inessenziali? Questo è l'unico metro di giudizio: siete più liberi, più grandi, più pericolosi per qualunque società fondata sul falso e sull'inessenziale? I membri dell'Ordine della Stella, come sono cambiati? Come ho già detto, per diciotto anni vi siete preparati per me. Non m'importa che crediate o no che io sia il Maestro del Mondo. Non ha nessun valore. Come appartenenti all'organizzazione dell'Ordine della Stella avete dato la vostra adesione e la vostra energia, riconoscendo in Krishnamurti il Maestro del Mondo in tutto o in parte. In tutto, per coloro che sono realmente in ricerca; in parte, per coloro che sono soddisfatti delle loro mezze verità. Diciotto anni di preparazione, e guardate quanti ostacoli vi sono ancora sulla strada della vostra comprensione, quante complicazioni, quante cose inutili. I pregiudizi, le paure, le autorità, le chiese vecchie e nuove: tutto questo, ritengo, è una barriera alla comprensione. Non potrei essere più chiaro. Non voglio che vi dichiariate d'accordo con me. Non voglio che mi seguiate. Voglio che comprendiate ciò che vi sto dicendo. È necessario che mi comprendiate perché la vostra fede non vi ha trasformato, ma vi ha resi ancora più complicati e non siete disposti a vedere le cose così come sono. Voi volete avere i vostri dèi, nuovi dèi al posto dei vecchi, nuove religioni al posto delle vecchie, nuove forme in sostituzione delle vecchie, tutte ugualmente prive di valore, tutte barriere, tutte limitazioni, tutte stampelle. Nuove distinzioni spirituali al posto delle vecchie, nuovi culti al posto dei vecchi. Tutti fate dipendere la vostra spiritualità da qualcun altro, fate dipendere la vostra felicità da qualcun altro, la vostra illuminazione da qualcun altro; e benché vi siate preparati per me per diciotto anni, quando dico che tutto ciò è inutile, quando dico che dovete sbarazzarvene e cercare dentro di voi l'illuminazione, il fulgore, la purezza e l'incorruttibilità del sé, nessuno di voi è disposto a farlo. Forse alcuni sì, ma pochi, pochissimi. Perché dunque avere un'organizzazione? Perché avere persone false e ipocrite che seguono me, l'incarnazione della Verità? Vi prego di tenere a mente che non vi parlo per astio o malanimo, ma perché siamo giunti a un punto in cui è indispensabile affrontare la situazione per quella che è. L'anno scorso dissi che non avrei accettato compromessi. Pochissimi mi diedero ascolto. Quest'anno l'ho ribadito chiaramente. Non so quante migliaia di persone in tutto il mondo, membri dell'Ordine, si stanno preparando per me da diciotto anni, eppure non sono ancora pronte ad ascoltare incondizionatamente, totalmente, ciò che io dico. Allora, perché avere un'organizzazione? Vi ho già detto che il mio scopo è quello di rendere l'uomo incondizionatamente libero, perché ritengo che l'unica spiritualità sia l'incorruttibilità del sé che è eterno, sia l'armonia tra la ragione e l'amore. Questa è l'assoluta e incondizionata Verità che è la Vita stessa. Perciò voglio che l'uomo sia libero, gioioso come un uccello nel cielo splendente, sgravato, indipendente ed estatico nella sua libertà. A coloro che si sono preparati per diciotto anni dico che occorre essere liberi da tutto ciò, liberi dalle complicazioni e dagli impegolamenti. Perciò non avete bisogno di un'organizzazione basata su un credo spirituale. Perché mantenere un'organizzazione per quei cinque o dieci individui in tutto il mondo che hanno capito e che lottano per sbarazzarsi di tutte le cose inutili? Nemmeno ai deboli serve un'organizzazione che li aiuti a trovare la Verità, perché la Verità è in tutti, non è né lontana né vicina, è eternamente. Le organizzazioni non possono farvi liberi. Nessun altro può renderci liberi. Nessun culto organizzato, e neppure l'immolarsi per una causa, può renderci liberi. Unirsi in un'organizzazione o gettarsi nel lavoro non può renderci liberi. Se per scrivere una lettera usiamo una macchina da scrivere, non la mettiamo su un altare per adorarla. Eppure è questo che si fa quando l'organizzazione diventa l'interesse principale. "Quanti iscritti avete?", è la prima domanda che mi pone qualunque giornalista. "Quanti sono i tuoi seguaci? Dal loro numero capiremo se stai dicendo il vero o il falso". Io non so quanti siate. Non me ne curo. Come ho già detto, anche se uno solo fosse stato reso libero, sarebbe abbastanza. Voi avete l'idea che solo determinate persone abbiano la chiave del Regno della Felicità. Nessuno la detiene. Nessuno ha l'autorità per farlo. La chiave è il vostro stesso sé, e solo nello sviluppo, nella purificazione e nell'incorruttibilità del sé c'è il Regno dell'Eternità. Vedete la totale assurdità della struttura che avete creato cercando un aiuto esterno, facendo dipendere da altri il vostro benessere, la vostra felicità, la vostra forza? Tutto ciò lo troverete in voi stessi. Perché allora un'organizzazione? Siete abituati a sentirvi spiegare i progressi che avete fatto, a sentirvi indicare il vostro livello spirituale. Che bambinata! Chi, se non noi stessi, può sapere se siamo belli o brutti interiormente? Chi, se non noi stessi, può dirci se siamo incorruttibili? Non avete serietà in queste cose. Perché allora un'organizzazione? Coloro che vogliono realmente conoscere, coloro che cercano davvero ciò che è eterno, privo di inizio e privo di fine, cammineranno insieme con grande intensità e costituiranno un pericolo per tutto ciò che è inessenziale, per le irrealtà, per le ombre. Essi si uniranno e diverranno una fiamma, perché comprendono. Voglio creare un'unione così, questo è il mio scopo. Dalla vera comprensione nascerà vera amicizia. Dalla vera amicizia, che voi non sembrate conoscere, nascerà vera cooperazione reciproca. E ciò non a motivo di un'autorità, non in virtù di una salvezza o perché ci si è immolati per una causa, ma perché comprendendo davvero viviamo nell'eterno. Questo supera il maggiore piacere e il più grande sacrificio. Ecco alcuni dei motivi che, dopo due anni di attenta riflessione, mi hanno indotto a prendere questa decisione. Non si tratta di un impulso momentaneo. Non vi sono stato spinto da nessuno. Nessuno mi ha convinto. Per due anni ho riflettuto con calma, profondamente e pazientemente, e oggi, in virtù del fatto che ne sono a capo, ho deciso di sciogliere l'Ordine. Potete costituire un'altra organizzazione e aspettare qualcun altro. Non mi interessa, così come non mi interessano le gabbie né nuove decorazioni per le gabbie. Il mio unico scopo è rendere l'uomo totalmente, assolutamente libero.</p>


<h1>I</h1>

<h2>Che cosa voglio fare</h2>
<p>Potreste chiedermi: "Che cosa vuoi fare? Se non vuoi che entriamo a far parte di un'organizzazione e che non abbracciamo una teoria, che cosa vuoi?". Ciò che voglio fare è aiutare l'individuo ad attraversare il fiume della sofferenza, della confusione e del conflitto, fino alla riuscita completa e totale. La riuscita non passa attraverso l'egoismo, né attraverso la costrizione o l'imitazione. Non attraverso un immaginario sentimentalismo o immaginarie conclusioni, ma solo grazie alla chiarezza del pensiero e a un'azione intelligente attraverseremo il fiume della sofferenza e del dolore. Esiste una realtà che si può conoscere solo vivendola in modo pieno e vero. Prima di conoscere la ricchezza e la bellezza di questa realizzazione, la mente deve liberarsi dagli schemi della tradizione, delle abitudini e dei pregiudizi. Se, ad esempio, apparteniamo a un partito politico nutriremo delle idee che si adattano al punto di vista, piccolo e limitato, del nostro partito. Se siamo nati, cresciuti e condizionati in una religione, guarderemo la vita attraverso il velo oscurante dei pregiudizi della nostra religione. Gli schemi della tradizione impediscono la piena comprensione della vita, causando confusione e sofferenza. Vi prego di ascoltarmi sbarazzandovi almeno per questi momenti degli schemi in cui siete cresciuti, con le loro tradizioni e pregiudizi, riflettendo con semplicità e immediatezza sui molti problemi dell'umanità. La vera critica non significa opposizione. A molti di noi è stato insegnato a opporci, ma senza una critica adeguata. L'opposizione segnala in genere il desiderio di difendere degli interessi, cosa molto diversa da un esame approfondito attraverso un'indagine critica. La vera critica consiste nel cercare di capire il senso reale di alcuni valori senza l'impedimento delle reazioni difensive. Nel mondo vediamo gli estremi della miseria e della ricchezza, dell'abbondanza e della fame; abbiamo divisioni di classe e odi razziali, la stupidità dei nazionalismi e la terrificante crudeltà della guerra. C'è sfruttamento dell'uomo sull'uomo e le stesse religioni, in difesa dei propri interessi, sono diventate strumenti di sfruttamento e di divisione tra gli uomini. Abbiamo di fronte ansia, confusione, disperazione e frustrazione. Vediamo tutto ciò, perché fa parte della vita quotidiana. Imprigionati nella ruota della sofferenza, se siete sensibili vi sarete chiesti come si possano risolvere questi problemi. O siamo coscienti delle caotiche condizioni del mondo, oppure siamo completamente addormentati e viviamo in un nostro mondo fantastico che è un'illusione. Se siete coscienti, siete certo venuti alle prese con questi problemi. Alcuni, nel tentativo di risolverli, si rivolgono agli esperti e ne adottano idee e teorie. A poco a poco ci si raccoglie attorno a un'idea particolare in conflitto con quella di altri esperti e dei loro seguaci, e l'individuo diventa uno strumento nelle mani di un gruppo o degli esperti. Può darsi che tentiate di risolvere i problemi seguendo un sistema specifico che, se lo esaminate attentamente, risulta essere un altro strumento di sfruttamento dell'individuo. Oppure potreste pensare che solo un'azione di massa, un intervento collettivo possa cambiare tutta questa crudeltà e questo orrore. Un movimento di massa rischia però di restare un semplice slogan se l'individuo, che fa parte della massa, non comprende la sua reale funzione. Una vera azione collettiva può prodursi solo se gli individui, che costituiscono la massa, sono svegli e responsabili in prima persona di ciò che fanno, senza essere manovrati. Vi prego di tenere a mente che non vi sto fornendo una filosofia da adottare ciecamente: sto cercando di risvegliare il desiderio di una comprensione vera e intelligente, che sola può dare la pace e un ordinamento felice al mondo. Ci può essere un cambiamento durevole e radicale, ci può essere amore e comprensione intelligente solo se ci svegliamo e iniziamo a liberarci dalla rete delle illusioni, le tante illusioni che abbiamo proiettato su noi stessi per paura. Solo se la mente si libera da queste trappole, solo se avviene un profondo cambiamento interiore intenzionale, solo allora può esservi un'azione collettiva vera e durevole, e priva di manipolazioni. Mi sto rivolgendo agli individui, non a un gruppo o a un partito. Se non ci risvegliamo alla nostra responsabilità e alla nostra comprensione, la nostra funzione di esseri umani all'interno della società continuerà a essere parziale e frustrante, e questo è doloroso. Quindi, la domanda è: come favorire questa profonda rivoluzione individuale? Se negli individui avviene una vera rivoluzione volontaria, si creeranno condizioni giuste per tutti, senza divisioni di classe o di razza. Allora il mondo diverrà una sola unità umana. Ma come risvegliarci individualmente a questa profonda rivoluzione? Quelle che sto per dirvi non sono cose complicate, ma molto semplici, e a causa della loro semplicità ho paura che le rifiuterete come inutili. Utile, secondo voi, è un programma dettagliato, volete che vi si dica esattamente che cosa fare. Ma se vediamo da noi stessi gli ostacoli che impediscono la nostra vera e profonda realizzazione, non saremo seguaci di nessuno e nessuno ci potrà sfruttare. Seguire qualcuno impedisce la nostra totalità. Per attuare questa profonda rivoluzione dobbiamo prendere piena coscienza della struttura che abbiamo creato attorno a noi stessi e in cui ci siamo imprigionati. Abbiamo costruito valori, ideali e sistemi di credenze che sono una rete che trattiene la nostra mente. Esaminandoli e comprendendone il senso reale, capiremo come mai si sono prodotti. Per poter agire in totalità e sincerità, dobbiamo riconoscere la prigione in cui viviamo e capire come si è creata, e solo esaminandola senza atteggiamenti difensivi ne scopriremo da noi stessi il senso, che nessun altro può trasmetterci. Grazie al risveglio della nostra intelligenza, grazie alla nostra stessa sofferenza, scopriremo la via alla realizzazione. Tutti cerchiamo certezze e sicurezze seguendo un modo di pensare e di agire improntato all'egoismo, tanto collettivo che individuale. Se siamo consapevoli dei nostri pensieri, capiremo di essere esclusivamente alla ricerca di certezze e sicurezze egoistiche, nel mondo esterno e dentro di noi. In realtà non esiste questa frattura tra mondo esterno e mondo interno: uso questa divisione solo per farmi capire. Esternamente la ricerca di certezze e sicurezze egoistiche si esprime nella famiglia, che diventa un centro di sfruttamento basato sul possesso. Se lo esaminiamo attentamente, vedremo che ciò che chiamiamo amore per la famiglia non è nient'altro che desiderio di possesso. La stessa ricerca di sicurezza si esprime poi nelle divisioni di classe, che si accresce nella stupidità dei nazionalismi e degli imperialismi creando odio, conflitti razziali e quella ferocia assoluta che è la guerra. Ecco come, attraverso l'egoismo, abbiamo creato un mondo di nazionalismi e di nazioni in conflitto, con la funzione di preparare la guerra e di mettere l'uomo contro l'uomo. La ricerca di sicurezza egoistica è presente anche in ciò che chiamiamo religione. Ci piace molto credere che esseri divini abbiano istituito le forme organizzate di credenze che chiamiamo religioni. In realtà le abbiamo create noi stessi per nostro interesse, con il tempo le abbiamo sacralizzate e ora ne siamo diventati schiavi. Non ci sono religioni 'ideali', perciò non perdiamo tempo a discuterne. Possono esistere in teoria, ma non nella realtà. Esaminiamo invece come abbiamo creato le religioni e come ne siamo diventati schiavi. Se le esaminiamo a fondo nella loro realtà, vediamo che non sono altro che gli interessi particolari di una particolare credenza che tengono avvinto l'uomo, lo separano e lo sfruttano. La ricerca di sicurezza esterna corrisponde a una ricerca di sicurezza interna e di certezza, che chiamiamo immortalità. Vogliamo che il nostro io continui nell'aldilà, e la chiamiamo immortalità. In seguito vi spiegherò in che cosa consiste secondo me la vera immortalità. La ricerca di sicurezze porta con sé la paura, e così ci sottomettiamo a chi ci promette questo genere di immortalità. La paura genera l'autorità spirituale, e per amministrare questa autorità nascono i preti che ci sfruttano attraverso le fedi, i credi e i dogmi; attraverso lo spettacolo, la pompa e lo sfarzo, cose che in tutto il mondo sono identificate con la religione. Ma tutto ciò si basa sulla paura, per quanto possiate chiamarlo amore di Dio o della verità. Se lo esaminiamo con intelligenza, non è altro che il prodotto della paura e quindi un mezzo di sfruttamento dell'uomo. È il desiderio di immortalità, di preservazione dell'io, che ha creato l'illusione che chiamiamo religione, e inconsciamente o consciamente ne rimaniamo intrappolati. Forse non appartenete a nessuna religione, ma a qualche setta che subdolamente vi promette una ricompensa, un'insidiosa inflazione egoica nell'aldilà. E anche se non appartenete a nessuna religione o setta, nutrite segretamente il desiderio, ben nascosto e occultato, della vostra immortalità personale. Finché c'è desiderio di perduranza egoica, in qualunque forma, c'è paura, e quindi autorità e quindi la subdola crudeltà e la stupidità di consentire che altri ci sfruttino. Questo sfruttamento è così strisciante, così sottile, che ce ne innamoriamo e lo chiamiamo progresso spirituale, elevazione verso la perfezione. L'individuo deve prendere consapevolezza di questa struttura distorta e della paura che la crea, ed essere disposto a sradicarla quali che siano le conseguenze. Ciò significa prendere posizione contro i valori e gli ideali dominanti, perché solo una mente libera dalle falsità può creare un giusto ambiente globale. La prima cosa, dunque, è prendere coscienza della prigione e poi vedere che il pensiero cerca in continuazione di evitare di mettersi in conflitto con i valori della prigione. Questo continuo sottrarsi fabbrica ideali che, apparentemente splendidi, non sono che illusioni. Un trucco della mente è appunto la fuga negli ideali, perché se non si rifugiasse in essi dovrebbe entrare in conflitto con la prigione, con il suo ambiente. La mente preferisce rifugiarsi in un'illusione pur di non affrontare la sofferenza inevitabile se si inizia a sottoporre a critica i valori, la moralità e la religione della prigione. Bisogna prendere posizione contro le tradizioni e i valori della società e della religione in cui siamo intrappolati, smettere di cercare una via di fuga in ideali astratti. Iniziare a sottoporre a critica questi valori significa iniziare a risvegliarsi alla vera intelligenza, che sola può risolvere i tanti problemi dell'umanità. Finché la mente è prigioniera di falsi valori, non ci può essere realizzazione. Solo la compiutezza può rivelare la verità, l'apparire della vita eterna.</p>
<p>Città del Messico, 20 ottobre 1935</p>

<h2>Che cosa state cercando?</h2>
<p>Questi discorsi non vogliono fornire un sistema di pensiero, ma risvegliare il pensiero stesso. A questo scopo farò alcune affermazioni, ovviamente non dogmatiche, che spero prenderete in considerazione. Riflettendovi sorgeranno delle domande. Se sarete così gentili da sottopormele cercherò di rispondere, e potremo procedere nella nostra discussione. Perché siete qui? Presumibilmente, perché siete in cerca di qualcosa. Ma che cosa state cercando? Ovviamente non potete dare una risposta perché le ricerche sono molte, e sono diversi gli oggetti della vostra ricerca. L'oggetto della ricerca cambia continuamente, perciò non potete affermare una volta per tutte che cosa state cercando, che cosa volete. Purtroppo avete contratto l'abitudine di passare da un supposto maestro spirituale a un altro ipotetico maestro spirituale; di entrare a far parte di gruppi, organizzazioni e di vari sistemi di discepolato. In altre parole, state cercando qualcosa che vi dia sempre maggiore soddisfazione, sempre maggiore eccitazione. Questo peregrinare da una scuola di pensiero a un'altra, da un sistema di pensiero a un altro, da un maestro a un altro, lo chiamate 'ricerca della verità'. Non fate che passare da un'idea a un'altra, da un sistema di pensiero a un altro, accumulandoli e sperando così di riuscire a comprendere la vita, a scandagliarne il senso e le fatiche, sostenendo ogni volta di aver trovato qualcosa. Mi auguro che, alla fine del mio discorso non sosteniate di aver trovato qualcosa, perché nel momento stesso in cui troviamo qualcosa ci siamo perduti, quel qualcosa diventa un'àncora a cui la mente si lega, e quindi l'eterno movimento, la vera ricerca di cui vi sto parlando, cessa. In genere la mente mira a un fine preciso a causa della finitezza del desiderio di trovare, e una volta formatosi questo desiderio troveremo certamente 'qualcosa'. Ma non troveremo il vivente, troveremo una cosa morta che perciò scarteremo per cercarne un'altra ancora, e questo continuo processo di inseguire qualcosa per poi scartarlo lo chiamiamo saggezza, esperienza o verità. È probabile che molti di voi siano venuti qui con questo atteggiamento, conscio o inconscio, e che quindi il vostro pensiero si esaurisca nella ricerca di schemi e di conferme, nel desiderio di aderire a un movimento o di costituire un gruppo, senza che vi siano chiare le cose fondamentali della vita e senza il desiderio di comprenderne il significato. Come ho già detto, non vi sto presentando un ideale da imitare, una meta da raggiungere; il mio scopo è, invece, quello di risvegliare il pensiero mediante il quale la mente si libera da tutto ciò che diamo per scontato, da tutto ciò che prendiamo acriticamente per vero. Ciascuno di noi cerca di eternalizzare ciò che è un prodotto dell'ambiente, cerchiamo di rendere eterne cose che non sono che il prodotto dell'ambiente. Le paure, le speranze, i desideri, i pregiudizi, i gusti e le opinioni personali che esaltiamo come se noi fossimo tutto ciò, non sono che il prodotto, il risultato del nostro ambiente; e il fascio dei ricordi, che è un prodotto dell'ambiente in quanto somma delle reazioni all'ambiente, diventa la coscienza che chiamiamo 'io'. Non è così? Vedete come il conflitto avvenga tra un prodotto dell'ambiente (con cui la mente si identifica elevandolo a 'io') e l'ambiente stesso. L"io', la coscienza con cui la mente si identifica, è soltanto un prodotto dell'ambiente! E tra questo 'io' e l'ambiente, che è continuamente mutevole, c'è conflitto. Noi vogliamo l'immortalità di questo 'io'. In altre parole: una cosa falsa cerca di diventare reale, eterna. Se si conosce ciò che l'ambiente è, non c'è più reazione e quindi non c'è più conflitto tra la reazione (che è ciò che chiamiamo 'io') e il creatore della reazione (cioè l'ambiente). Questo desiderio di immortalità, questa bramosia di certezza e di durata è ciò che chiamiamo 'processo evolutivo', il processo che dovrebbe portare all'acquisizione della verità, o di Dio, e alla comprensione della vita. Chiunque ci spalleggi in questa ricerca, chiunque ci aiuti a eternalizzare ciò che in fondo è mera reazione (ma in cui riconosciamo il nostro 'io'), lo eleggiamo a nostro redentore, salvatore, maestro, e diventiamo seguaci del suo sistema. Possiamo seguirlo ragionevolmente o irragionevolmente, e lo seguiamo ragionevolmente se pensiamo che seguirlo sia una scelta intelligente perché ci condurrà all'immortalità, all'esperienza dell'estasi. In altre parole: vogliamo che un altro eternalizzi per noi la nostra reazione, che è un prodotto dell'ambiente e quindi intrinsecamente fallace. Dal desiderio di eternalizzare il caduco creiamo le religioni, le teorie e le divisioni sociali, le ideologie politiche, le facili soluzioni economiche e gli standard morali. In questo tentativo di creare sistemi per dare immortalità, persistenza e sicurezza all'individuo, l'individuo si perde perché non fa che entrare in conflitto con scopi che egli stesso ha creato, con costruzioni prodotte dal desiderio di sicurezza, sicurezza che chiamiamo immortalità. Perché ci sono le religioni? Le religioni, che sono divisioni, sono nate, sono state nutrite ed esaltate da sistemi di credenze al servizio del desiderio di quella realizzazione, di quell'ottenimento che chiamiamo immortalità. Per quanto riguarda gli standard morali, sono anch'essi creazioni della società allo scopo di mantenere l'individuo all'interno dei vincoli sociali. Ritengo che la moralità non possa venire massificata. La moralità non può coesistere con regole standard. Ci può essere solo intelligenza, che non è e non può essere standardizzata. Ma di questo parleremo in seguito. Ognuno di noi coltiva questa continua ricerca in cui tutti siamo ingabbiati: la ricerca della felicità, della verità, della realtà, del benessere; coltiva questo continuo desiderio perché vogliamo la certezza di durare. Ma questa stessa ricerca di persistenza alimenta il conflitto tra quello che è soltanto un prodotto dell'ambiente (l"io') e l'ambiente stesso. Se lo analizziamo, che cos'è l"io'? Quando parliamo di 'io' e di 'mio', quando diciamo la mia casa, i miei divertimenti, mia moglie, mio figlio, il mio amore, il mio carattere, che cos'è tutto ciò? Non è nient'altro che il prodotto dell'ambiente, con il successivo conflitto tra l'ambiente e il suo prodotto (l"io'). È inevitabile che il conflitto esista soltanto tra una falsità e un'altra falsità, e non tra il falso e il vero. Non è così? Non ci può essere conflitto tra ciò che è vero e ciò che è falso. Il conflitto avviene, e deve avvenire, tra due cose false, tra aspetti diversi della falsità, tra cose che si oppongono. Perciò non pensate che il conflitto tra voi stessi e l'ambiente, che a voi pare un conflitto reale, sia vero. È vero però che in ciascuno di voi c'è conflitto tra voi stessi e il vostro ambiente, il vostro ambito, vostro marito, vostra moglie, i vostri figli, i vicini, la società e tra le vostre organizzazioni politiche. Non è in corso una guerra continua? E pensate che questa guerra sia indispensabile per raggiungere la felicità, la verità, l'immortalità, l'estasi. Per dirla in altro modo: ciò che considerate realtà è solo la coscienza di un io, l"io' alla continua ricerca dell'immortalità, e l'ambiente, che è continuo movimento del falso. Il movimento del falso diventa il vostro ambiente, il cui perenne cambiamento è chiamato progresso, evoluzione. A mio parere la felicità, o verità, o Dio, non si può trovare in un prodotto dell'ambiente, nell"io', in una condizione di perenne mutevolezza. Proverò a esprimermi in altro modo. C'è un conflitto, di cui tutti siete coscienti, tra voi stessi e l'ambiente, le condizioni. E vi dite: "Se riuscirò a sottomettere l'ambiente, a soggiogarlo, a dominarlo, sarò a posto". Di qui la guerra interminabile tra voi stessi e l'ambiente. Ma che cos'è questo 'noi stessi'? Non è altro che il prodotto, il risultato dell'ambiente. Perciò, che cosa stiamo facendo? Combattiamo una cosa falsa con un'altra cosa falsa, e l'ambiente sarà qualcosa di falso finché non l'avremo conosciuto. L'ambiente crea la coscienza che chiamiamo 'io' e che è alla continua ricerca di immortalità. Per renderlo immortale devono pur esistere modi e strumenti, ed ecco perché creiamo le religioni, le filosofie, i sistemi e tutte le molestie e le barriere che non sono altro che nostre creazioni. Così si crea un conflitto tra l'ambiente e un suo prodotto, e come ho già detto il conflitto può sussistere solo tra due cose false, mai tra il vero e il falso, anche se la mente è profondamente convinta che il conflitto tra un prodotto dell'ambiente (l''io') e l'ambiente stesso possa portare al potere e alla conoscenza, che sia la via verso l'eternità, la realtà, la verità, la felicità. La nostra attenzione non dovrebbe andare a questo conflitto, ma all'ambiente, senza cercare di dominarlo o di fuggirlo. Interrogandoci su che cosa sia l'ambiente, scoprendone il vero significato, ne scopriremo anche il valore. Non è così? Quasi tutti siamo avviluppati, imprigionati nel tentativo di dominare l'ambiente, le situazioni, o di fuggirne; nessuno cerca di scoprirne il senso, l'origine, il messaggio e il valore. Scoprire che cos'è l'ambiente è un fatto drastico, un totale sovvertimento della nostra vita, una totale rivoluzione del modo di pensare, in cui non c'è più né autorità né imitazione. Pochissimi vogliono scoprire che cosa sia davvero l'ambiente perché ciò implica un cambiamento, un cambiamento radicale, una rivoluzione, e pochi lo vogliono. La maggior parte vuole solo fuggirlo o nasconderlo sotto continui sostitutivi: un nuovo salvatore dopo aver rifiutato Gesù Cristo, nuovi maestri al posto dei vecchi, senza mai sottoporre a esame il bisogno di avere una guida. Questo sì sarebbe utile, questo sì rivelerebbe il senso del bisogno di una guida. Se ci si affida a sostituti si crea l'autorità, si seguono i capi, e l'individuo si riduce a un ingranaggio dei meccanismi sociali e religiosi. Se guardate da vicino, vedrete che tutta la nostra ricerca non è altro che ricerca di sicurezza e rifugio, fuga e non ricerca della comprensione, non ricerca della verità, ma tentativo di fuga e quindi tentativo di sgominare tutti gli ostacoli. Perché il dominio è una sostituzione, e sostituire non significa comprendere. Vi sono fughe attraverso le religioni (con i loro editti e standard morali, con le loro autorità e le paure che inducono) e fughe attraverso l'autoaffermazione, ciò che chiamiamo e che la maggioranza chiama autoaffermazione, ma che non è altro che reazione all'ambiente, il tentativo di dare espressione a se stessi reagendo contro l'ambiente e che si esprime nell'arte, nella scienza e nell'azione di vario genere. Non sto parlando della genuina, spontanea espressione artistica, estetica o scientifica, che di per sé sono espressioni perfette. Sto parlando dell'uso di questi campi espressivi come autoaffermazione egoica. Un artista non tiene conferenze sui propri mezzi espressivi: esprime un suo profondo sentire. Ma vi sono tanti falsi artisti, come vi sono tanti spirituali spurii, che usano la propria autoaffermazione per ottenere qualcosa, una soddisfazione che non riescono a ricavare dall'ambiente in cui vivono. Il desiderio di sicurezza e di persistenza ha creato la via di fuga delle religioni, con tutte le loro insensatezze, divisioni e sfruttamenti, e queste vie di fuga sono diventate tanto vitali e importanti perché capire l'ambiente, ovvero tutto ciò che ci condiziona, richiede una forza enorme, un atto intenzionale e deciso, e pochissimi intendono intraprenderlo. Al contrario, lasciamo che l'ambiente, le circostanze ci costringano alla reazione. Se una persona diventa morigerata e virtuosa a causa di una crisi economica, diciamo: "Che brava persona, che cambiamento!". Ma è un cambiamento dipeso dall'ambiente, e finché la giusta azione dipende dall'ambiente si tratta solo di vie di fuga, di sostitutivi, chiamateli come volete. L'artista genuino, invece, che è anche genuinamente spirituale, si esprime in un modo spontaneo che basta a se stesso perché completo, totale. Quindi, che cosa state facendo? Che cosa sta accadendo a ciascuno di voi? Che cosa volete fare della vostra vita? State cercando, ma che cosa? C'è un conflitto tra voi stessi e il continuo movimento dell'ambiente. Cercate gli strumenti per dominare l'ambiente e perpetuare così il vostro 'io', che non è altro che un prodotto dell'ambiente. Oppure, essendo stati frustrati così spesso dall'ambiente che vi impedisce di esprimervi, come sostenete, cercate altre modalità di autoaffermazione quali il servizio all'umanità, le misure economiche, e così via. Ciascuno deve capire che cosa sta cercando, e se non c'è ricerca c'è stagnazione e deperimento. Se c'è conflitto, c'è anche desiderio di sottomettere il conflitto e di dominarlo, oppure di fuggirlo. Come vi ho detto, il conflitto è possibile solo tra due falsità, tra la supposta realtà di ciò che chiamiamo 'io', che secondo me non è altro che un prodotto dell'ambiente, e l'ambiente stesso. Se tutta la vostra mente è impegnata nella vittoria in questo conflitto, non fate che perpetuare il conflitto, sempre più conflitto, sempre più dolore. Ma se capite che cos'è l'ambiente (ricchezza, povertà, sfruttamento, oppressione, nazionalismi, religioni e tutte le insensatezze sociali dell'epoca moderna), nascerà l'azione individuale, una totale rivoluzione delle idee e del pensiero. Allora non vi sarà più conflitto, perché la luce squarcerà le tenebre. E non ci può essere conflitto tra le tenebre e la luce. Non ci può essere conflitto tra il vero e il falso. C'è conflitto solo dove ci sono opposizioni.</p>
<p>Ojai, California, 16 giugno 1934</p>

<h2>Che cos'è l'ambiente</h2>
<p>Ricorderete chh2>e ieri abbiamo parlato dell'origine del conflitto e della mente che cerca una soluzione al conflitto. Oggi vorrei affrontare l'idea complessiva di conflitto e di disarmonia, facendovi vedere l'inutilità di cercarne una soluzione perché la ricerca di una soluzione non eliminerà il conflitto. Cercare una soluzione, un mezzo per risolvere il conflitto, significa nasconderlo e sostituirlo con un altro insieme di idee, una nuova costruzione teorica. L'altra soluzione è vista nella fuga. Comunque sia, ciò che si cerca è la soluzione al conflitto. Se osservate, noterete che non appena c'è conflitto scatta la ricerca della sua soluzione. Vogliamo trovare il modo di uscirne, e di solito lo troviamo. Ma in questo modo non abbiamo risolto il conflitto: l'abbiamo allontanato sostituendolo con una nuova situazione, nuove condizioni che a loro volta generano ulteriore conflitto. Esaminiamo quindi il conflitto nella sua globalità, da dove nasce e come possiamo lavorarci. Il conflitto è un prodotto dell'ambiente, giusto? Ma che cos'è l'ambiente? Quando ne siamo consci? Solo quando c'è conflitto, cioè resistenza contro di esso. Se osserviamo, se guardiamo in profondità nella nostra vita, vedremo che il conflitto la distorce, la altera e la modella; e in questo modo l'intelligenza, che è l'armonia tra la mente e il cuore, non vi ha più posto. L'ambiente modella e plasma ininterrottamente le nostre reazioni, e da questo continuo modellare, plasmare e distorcere e alterare nasce il conflitto. Dove c'è continuo conflitto non ci può essere intelligenza. Eppure siamo convinti che attraverso il conflitto potremo arrivare all'intelligenza, al soddisfacimento, alla pienezza dell'estasi. Non arriveremo mai a vivere con intelligenza attraverso l'accumulo dei conflitti, ma vivremo con intelligenza solo quando sapremo che cos'è l'ambiente che crea il conflitto, perché qualunque operazione sostitutiva, ovvero l'introduzione di nuove condizioni, non risolverà mai il conflitto. Se osservate, noterete che ogni volta che c'è conflitto la mente si getta alla ricerca di sostitutivi. Incolpiamo l'ereditarietà, le condizioni economiche, il passato, oppure ci trinceriamo dietro credenze come il karma, la reincarnazione o l'evoluzione; cerchiamo cioè di trovare validi motivi per il conflitto in cui siamo imprigionati senza mai andare alla ricerca della causa del conflitto in se stesso, che equivale a capire che cosa sia l'ambiente. Il conflitto può prodursi solo tra l'ambiente (e l'ambiente sono le condizioni economiche e sociali, il potere politico, gli altri) e il prodotto dell'ambiente che è l"io'. Il conflitto può sussistere solo finché c'è una reazione all'ambiente che crea l"io'. In larga maggioranza, gli uomini sono inconsapevoli di questo conflitto, il conflitto tra l"io', che non è altro che un prodotto dell'ambiente, e l'ambiente stesso. Pochissimi sono consci di questa continua battaglia. Solo attraverso la sofferenza che provoca possiamo diventare consapevoli di questo conflitto, di questa disarmonia, di questa lotta tra una falsa costruzione dell'ambiente, cioè l"io', e l'ambiente stesso. Solo attraverso una straziante sofferenza, uno straziante dolore, una straziante disarmonia possiamo prendere coscienza del conflitto. Che cosa accade quando diventiamo consci del conflitto? Che cosa accade quando, straziati dalla sofferenza, prendiamo consapevolezza della lotta, della battaglia che stiamo combattendo? Molti vorrebbero una risposta immediata, una soluzione istantanea. Vogliono mettersi al riparo da questa sofferenza e inventano vie di fuga: le religioni, i divertimenti, cianfrusaglie di vario tipo e tutte le misteriose scappatoie elaborate dal desiderio di metterci al riparo da questa lotta. La sofferenza ci rende consapevoli del conflitto, ma in sé la sofferenza non è in grado di condurci alla pienezza, alla ricchezza di vita, all'estasi, perché la sofferenza può soltanto risvegliare la mente a un grado molto intenso di sensibilità. La mente risvegliata alla sua sensibilità inizia a chiedersi che cosa sia l'ambiente, che cosa siano le condizioni, e in questa ricerca l'intelligenza è attiva, e solo l'intelligenza è in grado di condurre gli uomini alla pienezza della vita e alla comprensione del dolore. L'intelligenza è risvegliata dal pungolo della sofferenza nel momento in cui la mente e il cuore smettono di voler fuggire nelle più diverse scappatoie che abbiamo inventato con tanta abilità e in apparenza così ragionevoli, così funzionali e realistiche. Osservando con attenzione, senza preconcetti, noterete che nessuna via di fuga è una soluzione, che non ci pone a faccia a faccia con il conflitto e che quindi la sofferenza è l'accumulo della nostra abitudine a non guardare. Quando smettiamo di rifugiarci nelle nostre amate vie di fuga, nello strazio della sofferenza l'intelligenza inizia a risvegliarsi. Non vi fornirò esempi e suggerimenti perché voglio che riflettiate da voi. Se vi fornissi dei suggerimenti, soltanto io avrei riflettuto e voi vi sareste limitati ad ascoltare. Ma se riflettete autonomamente a quanto vi sto dicendo, vedrete, capirete come la mente, abituata a rifugiarsi nei sostitutivi, nelle autorità e nelle vie di fuga, recalcitra a entrare in quel dolore lancinante che richiede l'intervento dell'intelligenza. E solo l'intelligenza in piena azione può trovare la dissoluzione radicale della causa del conflitto. Finché non avremo capito che cos'è l'ambiente, ci sarà conflitto. È l'ambiente che crea il conflitto, e finché non avremo capito che cosa siano l'ambiente, le situazioni e le condizioni, cercando continuamente dei sostitutivi, non faremo che fuggire da un conflitto per cadere in un altro. Se invece, nel dolore straziante che porta a piena maturazione il conflitto, investighiamo l'ambiente ne capiremo il vero significato e l'intelligenza potrà mettersi all'opera. Sino ad ora la mente si è identificata con il conflitto, con l'ambiente e con la fuga, e quindi con la sofferenza. Ci diciamo: "Io soffro". Ma nello strazio della sofferenza, nell'intensità del dolore in cui abbiamo rinunciato a qualunque via di fuga, si risveglia l'intelligenza della mente. In altre parole: finché andiamo in cerca di soluzioni, finché ci affidiamo ai sostitutivi e alle autorità perché riducano il nostro conflitto, la mente si identificherà con quella soluzione particolare e riduttiva. Se invece la mente accetta di stare nell'intensità della sofferenza, rinunciando a qualunque scappatoia, l'intelligenza si risveglierà e inizierà a funzionare in modo naturale e spontaneo. Se lo sperimenterete da voi vedrete che non vi sto fornendo delle teorie, ma qualcosa con cui potete lavorare, qualcosa di estremamente pratico. Quanti ambienti abbiamo, che ci sono stati imposti dalla società, dalla religione, dalle condizioni economiche, dalle divisioni sociali, dallo sfruttamento e dal potere politico! Questa imposizione, questa costrizione ha creato l"io'. In noi c'è un 'io' che si oppone all'ambiente, e di qui il conflitto. Creare un nuovo ambiente non serve, perché si ripresenterà ancora lo stesso meccanismo. Ma se siamo disposti a provare consciamente il dolore e la sofferenza del conflitto (e in qualunque conflitto c'è sofferenza, che l'uomo vuole fuggire sostituendola con altre cose), se straziati dalla sofferenza smettiamo di andare in cerca di sostitutivi e affrontiamo realmente i fatti, vedremo che la mente, che è intelligenza, inizierà a capire la vera natura dell'ambiente e vedremo così che la mente è libera dal conflitto. Nello strazio più intenso della sofferenza sta la sua stessa dissoluzione. E assieme va la comprensione della causa del conflitto. Inoltre, dovete tenere a mente che l'accumulo meccanico del dolore non è la sua intensità, e che la moltiplicazione della sofferenza non conduce automaticamente alla sua dissoluzione, ma che la sensibilità della mente alla sofferenza si sveglia solo quando abbiamo rinunciato a scappare. Nessun conflitto, di per sé, può risvegliare l'intensità della sofferenza se la mente continua ancora a fuggire, perché nella fuga non c'è intelligenza. Vorrei riassumere brevemente, prima di rispondere alle vostre domande. In primo luogo, tutti siamo imprigionati nella sofferenza e nel conflitto. Moltissimi ne sono inconsapevoli e non sanno di cercare soluzioni, sostitutivi e vie di fuga. Se smettiamo di scappare e sottoponiamo ad esame l'ambiente, che è la causa del conflitto, la mente diventa sveglia, viva, intelligente. La mente intensa diventa intelligenza e capisce che cos'è l'ambiente, che è la causa del conflitto. Sono certo che metà di voi non può capirlo, ma non importa. Ciò che tutti siete in grado di fare, se volete, è riflettere su tutto questo, riflettervi veramente, per vedere se ciò che dico è vero. Riflettere non significa seppellire il problema sotto schemi intellettuali, nel tentativo di vanificarlo attraverso strani ragionamenti. Per capire se ciò che dico è vero dovete metterlo in pratica, e metterlo in pratica significa sottoporre a esame l'ambiente. Se vi trovate in conflitto, è naturale cercare di capire l'ambiente in cui questo conflitto si esercita, ma molti sono così corrotti che non vedono neppure la loro continua ricerca di sostitutivi, di vie di fuga attraverso fantasiose costruzioni mentali. Ragionano in modo perfetto, ma i loro ragionamenti sono vie di fuga di cui non hanno coscienza. Quindi, se c'è conflitto e se vogliamo scoprirne la causa, la mente deve affrontare il problema con intensità di pensiero, cioè sottoporre ad esame tutto ciò che costituisce l'ambiente: famiglia, altri, religione, potere politico. Cercare di capire che cosa sia l'ambiente è la risposta giusta all'ambiente. Cercando di capire che cosa siano la famiglia, gli altri, lo stato, vedrete che si attiverà una comprensione spontanea che non deve essere costruita o coltivata. Seminare il seme della consapevolezza produce la fioritura dell'intelligenza.</p>
<p>Domanda: Ha detto che l"io' è il prodotto dell'ambiente. Intende dire che un ambiente perfetto non creerebbe la coscienza dell'io'? La libertà perfetta di cui lei parla si raggiunge creando un ambiente perfetto? È così?</p>
<p>Krishnamurti: Un momento! Ci può forse essere un ambiente giusto, un ambiente perfetto? No. Esaminiamolo assieme, indaghiamolo a fondo. Che cos'è l'ambiente? L'ambiente è creato, e l'intera struttura umana è creata, dalle paure, desideri, speranze, brame, ottenimenti. È impossibile creare un ambiente perfetto perché ciascuno di noi crea, a seconda dei propri desideri e preferenze, sempre nuove condizioni. La mente intelligente trapassa tutti questi falsi ambienti ed è quindi libera dalla coscienza dell"io'. La coscienza dell"io', il senso del 'mio' è un prodotto dell'ambiente, non è vero? Non mi pare che sia necessario discuterne, perché è decisamente ovvio. Se fosse lo stato a darci la casa e tutto ciò di cui abbiamo bisogno, non avremmo il senso della 'mia casa', ma il senso del 'mio' si trasferirebbe molto probabilmente a qualcos'altro. Comunque, poiché non è così, c'è il senso del 'mio', il senso della proprietà. Ecco perché è il prodotto dell'ambiente. L"io' è soltanto una reazione all'ambiente, ma se la mente inizia a chiedersi che cos'è l'ambiente, le reazioni cessano. Per questo non ci interessa l'ipotesi di un ambiente perfetto. Alla resa dei conti, che cosa sarebbe un ambiente perfetto? Ciascuno avrebbe la propria idea dell'ambiente perfetto. L'artista avrà una certa idea, l'uomo d'affari un'altra, l'attrice un'altra ancora. L'ambiente perfetto sarebbe quello che soddisfa i nostri bisogni, con il quale cioè non entriamo in conflitto. Quindi, un ambiente perfetto è impossibile. Se invece c'è intelligenza, l'ambiente perde ogni valore, ogni significato, perché l'intelligenza è libera dalle condizioni: il suo è un funzionamento globale. Il problema non è la creazione di un ambiente perfetto, ma risvegliare un'intelligenza libera dall'ambiente, perfetto o imperfetto che sia. L'intelligenza viene risvegliata esaminando a fondo che cos'è l'ambiente in cui la mente è impigliata. Allora vedremo che siamo liberi da qualunque ambiente perché agiremo con intelligenza e non saremo più distorti, alterati e modellati dall'ambiente.</p>
<p>D.: Sono sicuro che lei non intende ciò che le sue parole sembrano dire. Quando vedo il male crescere nel mondo, sento intensamente il desiderio di lottare contro il male e contro la sofferenza che esso crea negli esseri umani miei simili. Ciò implica conflitto, perché quando cerco di portare aiuto vengo ostacolato con cattiveria. Come può quindi affermare che non ci può essere conflitto tra il vero e il falso?</p>
<p>K.: Ieri ho detto che la lotta può instaurarsi solo tra due cose false, che il conflitto può scoppiare solo tra l'ambiente e quel prodotto dell'ambiente che è l"io'. Tra questi due termini si aprono innumerevoli vie di fuga, tutte create dall'io', che chiamiamo male, bene, moralità, modelli etici, paure e tutte le coppie di opposti, tra la falsa creazione dell'ambiente, cioè l"io', e l'ambiente stesso. Ma non può esserci opposizione tra il vero e il falso, non è ovvio? Lei può incontrare un'opposizione malevola che nasce dall'ignoranza altrui. Ciò non significa che lei non debba lottare, significa non pretendere che lottare sia giusto. Lei sa che c'è un modo naturale di agire, un modo spontaneo, dolce, libero dall'aggressività del malevolo senso di essere nel giusto. Per combattere qualcosa dobbiamo prima di tutto conoscere ciò contro cui combattiamo. Occorre conoscere la cosa basilare, e non limitarci alla divisione tra due cose false. Noi siamo consci, profondamente consci della divisione tra due cose false, tra l'ambiente e il suo prodotto, della lotta in corso, ma pretendiamo di riformare, cambiare e risanare senza mutare alla radice la struttura dell'uomo. Vogliamo conservare la coscienza dell"io' che non è altro che una falsa reazione all'ambiente, vogliamo mantenerla e nello stesso tempo cambiare il mondo. Da un lato vogliamo avere il nostro conto in banca e le nostre proprietà, vogliamo mantenere il senso del 'mio', e dall'altro vorremmo un mondo diverso in cui non esistesse più l'idea del 'mio' e del 'tuo'. Per questo dobbiamo capire se ci stiamo occupando di qualcosa di essenziale o di qualcosa di superficiale. Secondo me, il superficiale può esistere solo fin tanto che non faremo altro che alterare l'ambiente per alleviare il conflitto. Manteniamo ben stretta la coscienza dell"io' e del 'mio', ma nello stesso tempo cerchiamo di intervenire sulle circostanze affinché non creino conflitti nell'io'. Questo è pensiero superficiale, da cui scaturisce un'azione altrettanto superficiale. Se invece pensiamo in termini di essenzialità, se cioè indaghiamo quel prodotto dell'ambiente che è l"io', e così facendo indaghiamo anche l'ambiente, stiamo esercitando un atto sostanziale che avrà effetti durevoli. In ciò c'è estasi, in ciò c'è una gioia che adesso non conosciamo perché abbiamo paura di un'azione così radicale.</p>
<p>D.: Nel discorso di ieri, ha definito l'ambiente come il movimento del falso. Lei comprende nell'ambiente tutte le forme naturali, esseri umani inclusi?</p>
<p>K.: Non è forse vero che l'ambiente cambia in continuazione? Non è così? Per molte persone non cambia, perché il cambiamento implica continui adeguamenti e quindi richiede una continua consapevolezza, mentre la maggior parte di noi è preoccupata soltanto di conservare una situazione statica. L'ambiente muta perché sfugge al nostro controllo, ed è falso finché non avremo capito che cos'è. L'ambiente include gli esseri umani? Perché separarli dal resto della natura? Le nostre preoccupazioni non vanno tanto alla natura, su cui esercitiamo ormai un grande controllo, quanto all'ambiente creato dagli uomini, che sfugge alla nostra comprensione. Considerate i rapporti interpersonali, il rapporto tra due esseri umani, le condizioni create dagli uomini e che sfuggono alla nostra comprensione, anche se la scienza ha ormai una buona conoscenza della natura e il dominio su di essa. Se comprendessimo l'ambiente, non ci preoccuperemmo della sua stabilità o della sua continuità, perché se c'è comprensione non c'è più conflitto. Noi vogliamo sicurezza, emotiva e mentale, e la nostra felicità coincide con essa. Perciò non vogliamo occuparci dell'ambiente, e quindi la sua continua mutevolezza è una falsità che ci disturba profondamente. La presenza del conflitto indica che non abbiamo ancora compreso le condizioni in cui viviamo, e la mutevolezza dell'ambiente rimane falsa finché, non avremo capito che cos'è, e non potremo capirlo se non nella straziante coscienza della sofferenza.</p>
<p>D.: Vedo chiaramente che la coscienza dell"io' è un prodotto dell'ambiente, ma lei non vede che l"io' non è nato per la prima volta in questa vita attuale? Da ciò che lei dice risulta ovvio che la coscienza dell"io', essendo il prodotto dell'ambiente, deve essere iniziata in un remoto passato e dovrà continuare in futuro.</p>
<p>K.: So che è una domanda che vorrebbe incastrarmi sulla reincarnazione. Non importa. Indaghiamo. Per prima cosa, se ci riflette, ammetterà che l'io' è un prodotto dell'ambiente. Non mi importa che si tratti dell'ambiente passato o dell'ambiente attuale. In fin dei conti, l'ambiente è anche il passato. Abbiamo fatto qualcosa che non abbiamo capito... ieri abbiamo fatto una cosa che non abbiamo capito, e ci perseguiterà finché non l'avremo compresa. Non possiamo risolvere l'ambiente passato finché non saremo pienamente consapevoli nel presente. È indifferente che la mente sia paralizzata da condizioni presenti o passate. Ciò che importa è capire che cos'è l'ambiente, perché così la mente si libererà dal conflitto. Alcuni ritengono che l"io' si sia formato in un remoto passato e che continuerà nel futuro. Per me è irrilevante, assolutamente insignificante. Vi dirò perché. Se l"io' è il prodotto dell'ambiente, se l"io' è l'essenza stessa del conflitto, la mente si deve occupare non di continuare il conflitto, ma di esserne libera. Quindi non importa se la mente è paralizzata dall'ambiente del passato o se è distorta dall'ambiente presente, e neppure se l"io' è nato in un lontano passato. Ciò che importa è che nella sofferenza, nella straziante consapevolezza della sofferenza, c'è la dissoluzione dell'io'. La sua domanda porta con sé l'idea del karma. Come lei sa, implica che il fardello che portiamo adesso è un fardello che viene dal passato. Riportiamo nel presente l'ambiente del passato, e questo fardello esercita un controllo sul futuro, modellerà il nostro futuro. Se pensiamo così, diventa davvero così. Se la mente è stata alterata in passato, anche il futuro sarà corrotto perché, se non abbiamo capito l'ambiente di ieri, oggi è la stessa cosa, e se non capiamo che cos'è oggi non lo capiremo neppure domani. Se non capiamo a fondo che cos'è l'ambiente, che cos'è l'azione, il nostro attuale giudizio sull'ambiente è distorto, e così il giudizio dell'azione causata dall'ambiente, e questa distorsione sarà ancora presente domani. Siamo intrappolati in un circolo vizioso, e di qui viene l'idea della continua rinascita, che è rinascita della memoria o rinascita della mente riprodotta dall'ambiente. Ma io sostengo che la mente può liberarsi dal passato, dall'ambiente e dalle pastoie passate, e quindi potrà essere libera nel futuro perché ormai viviamo dinamicamente, intensamente, assolutamente nel presente. Il presente è l'eternità, ma per capirlo la mente deve liberarsi dal fardello del passato. Per liberarsi dal passato, deve indagare appassionatamente il presente senza fantasticare sulla continuità dell"io' nel futuro.</p>
<p>Ojai, California, 17 giugno 1934</p>

<h2>Una società dinamica</h2>
<p>Domanda: Qual è la differenza tra autodisciplina e repressione?</p>
<p>Krishnamurti: Non vedo grande differenza, perché entrambe negano l'intelligenza. La repressione è l'aspetto grossolano dell'autodisciplina, che è più sottile ma è ugualmente repressione. Repressione e autodisciplina sono entrambe adeguamenti all'ambiente. La repressione è la forma grossolana dell'adeguamento, e l'autodisciplina ne è l'aspetto sottile. Entrambe si basano sulla paura. La repressione si fonda su una paura evidente, l'autodisciplina si fonda sulla paura della perdita, ovvero su una paura che si manifesta attraverso un guadagno. L'autodisciplina, ciò che lei intende per autodisciplina, è un mero adeguamento a un ambiente ancora incompreso: è quindi un adeguamento che non passa attraverso l'intelligenza. Perché dovremmo autodisciplinarci? Perché dovrei disciplinarmi, cioè costringere la mia mente ad adeguarsi a un modello? Perché così tante persone seguono le discipline delle più svariate scuole che supponiamo ci conducano alla spiritualità, a una maggiore comprensione, a un maggior dispiegamento del pensiero? Occorre vedere che più discipliniamo la mente, più la indirizziamo, e più diventa limitata. Vi prego di riflettere con delicatezza e attenzione, senza aumentare la confusione introducendo altri problemi. Uso la parola autodisciplina come è stata usata nella domanda, cioè darsi una disciplina secondo un modello prestabilito per il desiderio di ottenere, di acquisire qualcosa, mentre secondo me la disciplina, questo continuo forzare la mente entro un modello precostituito, ha l'effetto di mutilarla. La mente, che è intelligenza, è libera dall'autodisciplina, perché l'intelligenza nasce dall'esame dell'ambiente e dalla scoperta della sua realtà. Questa scoperta è il vero riassestamento, non l'adeguamento a un modello o a una serie di condizioni, ma il riassestamento che viene dalla comprensione e che quindi è libero da qualunque condizionamento. Prendiamo l'uomo primitivo. Non conosce disciplina, né controllo e né repressione. Il primitivo fa ciò che desidera. Anche l'uomo intelligente fa ciò che desidera, ma con intelligenza. L'intelligenza non nasce dall'autodisciplina o dalla repressione. Nel primo caso si tratta soltanto di soddisfazione di un desiderio, l'uomo primitivo che insegue l'oggetto del suo desiderio. Nel secondo caso, l'uomo intelligente sa che cos'è il desiderio e vede il conflitto. Non così l'uomo primitivo, che insegue tutti i desideri creando sofferenza e dolore. Quindi, secondo me, autodisciplina e repressione sono identici, perché sono entrambe negazioni dell'intelligenza. Sperimentate ciò che ho detto riguardo alla disciplina, all'autodisciplina. Non negatelo immediatamente, non precipitatevi a dire che bisogna darsi un'autodisciplina perché altrimenti il mondo sprofonderebbe nel caos, come se non lo fosse già. E neppure accettatelo acriticamente, limitandovi a dire che siete d'accordo con me. Io vi parlo di ciò che ho sperimentato e che ho visto corrispondere al vero. È vero psicologicamente, perché l'autodisciplina implica una mente tenuta alla cavezza da un particolare pensiero, credo o ideale, una mente legata a un condizionamento. Un animale legato a un palo può allontanarsi solo della distanza della corda, e una mente legata a una credenza, alterata da un'autodisciplina, può muoversi solo entro i confini di quel condizionamento. Questa mente non è una mente, perché è incapace di pensiero. Può trovare abili adeguamenti entro lo spazio consentito dal palo a cui è legata, ma questa mente, questo cuore non può realmente pensare e sentire. La mente e il cuore vengono disciplinati, mutilati, alterati attraverso la negazione del pensiero e del sentimento. Invece, dobbiamo osservare e diventare consapevoli di come funziona il nostro pensiero e il nostro sentimento, senza cercare di incanalarli in precise direzioni. Prima di incanalarli, cercate di capire come funzionano. Prima di tentare di cambiarli e di alterarli, cercate di capirne il funzionamento, e vedrete che non fanno altro che adeguarsi all'interno dello spazio tra il palo del desiderio e il limite della sua soddisfazione. Nella consapevolezza non c'è nessuna disciplina. Mi lasci fare un esempio. Supponiamo che lei sia un borghese snob. Lei non sa di esserlo, ma vorrebbe conoscersi. Come farà? Prenderà coscienza dei suoi pensieri e delle sue emozioni. E poi che cosa accadrà? La scoperta di essere uno snob creerà un conflitto, una crisi che la farà smettere di essere uno snob. Se invece disciplinasse la sua mente allenandola a non essere snob, non farebbe che sviluppare un modo di essere opposto al precedente, un modo di essere artefatto e quindi falso, ugualmente pernicioso. Avendo stabilito vari modelli, scopi e mezzi che consciamente o inconsciamente perseguiamo di continuo, discipliniamo la nostra mente e il nostro cuore in una certa direzione, con il conseguente controllo e alterazione di entrambi. Se invece iniziamo a indagare le condizioni che creano il conflitto risvegliamo l'intelligenza, e l'intelligenza, essendo estremamente dinamica, non cade mai in posizioni statiche che creano conflitto.</p>
<p>D.: Ammesso che l"io' sia un prodotto delle reazioni all'ambiente, con quali mezzi possiamo sfuggire alle sue limitazioni? In che modo riorientarci per evitare il conflitto tra due cose false?</p>
<p>K.: Lei vuole un metodo per sfuggire alle limitazioni. Perché? Perché me lo chiede? Perché chiedete sempre un metodo, un sistema? Che cosa rivela il desiderio di un metodo? Ogni richiesta di metodo rivela un desiderio di fuga. Lei vorrebbe che le dessi un sistema da poter imitare. In altre parole, lei vorrebbe un sistema da sovrapporre alle condizioni che creano il conflitto per sfuggire al conflitto. In altre parole ancora, lei vuole adeguarsi a un modello per sfuggire al conflitto o all'ambiente. Dietro la richiesta di un metodo, di un sistema, c'è sempre questo desiderio. La vita non è un corso di formazione professionale. Il desiderio di un metodo è un desiderio di fuga. "In che modo riorientarci per evitare il conflitto tra due cose false?". Prima di voler sapere come evitarlo, lei è cosciente del conflitto? O forse ne è consapevole, ma sta semplicemente cercando un rifugio, un riparo in cui sentirsi al sicuro? Consideriamo prima di tutto se vogliamo un rifugio, una fascia di sicurezza che non produca più conflitto; se vogliamo fuggire il conflitto attuale per raggiungere una condizione in cui non vi sia più conflitto; oppure se siamo inconsapevoli del conflitto in cui viviamo. Se siamo inconsapevoli del conflitto, della lotta tra l'io' e l'ambiente, se non abbiamo coscienza di questa battaglia in corso, perché cercare un rimedio? Restiamo inconsapevoli. Lasciamo che le condizioni stesse producano il necessario conflitto senza creare un conflitto artificiale che non esiste nella nostra mente e nel nostro cuore. Non creiamo conflitti artificiosi per paura che ci manchi qualcosa. La vita non ci mancherà mai. Se pensate così, in voi c'è qualcosa che non va. Forse siete nevrotici, anormali. Se siete in conflitto, non venite da me a chiedere un metodo. Se vi dessi un metodo, vi disciplinereste sul suo modello cercando di imitare un sistema proposto da me e negando così la vostra intelligenza. Se invece prendete profonda coscienza del conflitto, la sofferenza diverrà sempre più straziante e in questo strazio, in questa intensità, verrà dissolta la causa della sofferenza che sta nel non capire che cos'è l'ambiente. Abbiamo perso la capacità di vivere spontaneamente, semplicemente, direttamente. Per recuperare questa spontaneità, questa semplicità e questa immediatezza non possiamo seguire metodi che ci trasformano in meccanismi automatici. Temo che la maggior parte di noi voglia un metodo perché pensiamo che il metodo ci dia pienezza, certezza e durata. Secondo me, i metodi conducono a una lenta stagnazione, a un deterioramento, e non hanno nulla a che fare con la vera spiritualità che è l'apice dell'intelligenza.</p>
<p>D.: Lei sostiene la necessità di una drastica rivoluzione nell'individuo. Se non vogliamo rivoluzionare il nostro ambiente più prossimo per non dare dolore alla nostra famiglia e ai nostri amici, una rivoluzione che sia soltanto interiore ci darà la libertà dal conflitto?</p>
<p>K.: Non sente anche lei la necessità di una drastica rivoluzione? È forse soddisfatto delle cose così come stanno, delle idee di progresso e di evoluzione, della brama di successo, del desiderio di piaceri momentanei? Se iniziamo a interrogarci, se iniziamo a sentire davvero, non può non nascere il bruciante desiderio di un drastico cambiamento, di una rivoluzione radicale, di un totale riorientamento del pensiero. Se ne avverte la necessità, né la famiglia né gli amici potranno mettersi sulla sua strada. Inoltre, non c'è una rivoluzione esterna e una rivoluzione interna: c'è solo rivoluzione, cambiamento. Se lei si pone delle limitazioni, quali "non voglio ferire la famiglia, gli amici, il prete, i capitalisti o lo stato", significa che non avverte ancora la necessità di un cambiamento totale, ma vorrebbe semplicemente dei cambiamenti ambientali. È soltanto ulteriore apatia, che alimenta la falsità dell'ambiente e continua il conflitto. Il desiderio di non ferire la famiglia o gli amici è una falsa scusa. Se riteniamo che una cosa sia vitale la facciamo, indipendentemente dalla famiglia e dagli amici, non è vero? Non ci facciamo fermare dall'eventualità di ferire qualcuno. Sfugge alla nostra volontà: sentiamo qualcosa con tale intensità, ci pensiamo così totalmente, che siamo trasportati al di là dei limiti familiari, dei vincoli consueti. Prendiamo in considerazione la famiglia, gli amici, l'ideale, i credi, le tradizioni, l'ordine stabilito delle cose, solo quando stiamo cercando sicurezza, quando non c'è ricchezza interiore ma solo dipendenza dalle condizioni esterne che speriamo ci diano la ricchezza interiore. Se c'è la coscienza profonda del dolore, risvegliata dal conflitto, non ci facciamo fermare da nessuna ortodossia, né dagli amici né dalla famiglia. Vogliamo scoprire la causa della sofferenza, vogliamo capire che cos'è l'ambiente che origina il conflitto, e qui non si tratta più di desideri personali o di un'azione incentrata sull'io' limitato. Solo quando l'azione è ancora incentrata sull'io' limitato esaminiamo prudentemente fino a che punto possiamo spingerci. La verità, la divina comprensione, non si trova certo restando aggrappati alla famiglia, alla tradizione o all'abitudine. La troveremo solo quando saremo completamente nudi, spogliati di tutti i desideri, speranze e sicurezze. In questa immediata semplicità c'è la ricchezza della vita.</p>
<p>D.: Potrebbe spiegare perché l'ambiente è falso? Da che cos'è causato tutto questo groviglio?</p>
<p>K.: Chi è il creatore dell'ambiente? Qualche misterioso dio? Chi ha creato l'ambiente e le strutture sociali, economiche e religiose? Noi. Tutti noi vi abbiamo contribuito, prima individualmente e poi collettivamente. L'individuo, che ha contribuito a creare il collettivo, si è perduto nel collettivo che è diventato il suo stampo, il suo ambiente. Per desiderio di sicurezza (economica, morale, spirituale) abbiamo creato un ambiente capitalistico basato sui nazionalismi, le divisioni di classe e lo sfruttamento. Noi l'abbiamo creato: lei e io. Non si è prodotto per miracolo. Finché saremo alla ricerca di sicurezza creeremo continuamente strutture acquisitive, capitalistiche, di molti tipi, forme e colori. Anche se abolissimo il sistema attuale, finché c'è possessività creeremmo un altro stato capitalistico con la stessa fraseologia e lo stesso linguaggio. Lo stesso vale per le religioni, con l'assurdità delle loro cerimonie, sfruttamenti e paure. Chi le ha create? Lei e io. Le abbiamo costruite nel corso dei secoli, ci siamo consegnati ad esse per paura. L'individuo ha creato ovunque un ambiente falso. Ne è diventato schiavo, e la falsa condizione che ha creato ha prodotto il falso bisogno di sicurezza che è la coscienza chiamata 'io', e di qui la lotta incessante tra l"io' e un ambiente falso. Forse lei vuole sapere chi ha creato l'ambiente e tutto questo spaventoso groviglio perché spera in un redentore che la sollevi al di sopra del groviglio e la porti in qualche paradiso. Se è l'individuo che ha creato l'ambiente (attraverso pregiudizi, speranze, paure e predilezioni), è l'individuo che deve infrangerlo, senza attendere la venuta di un sistema che faccia piazza pulita. Perché allora arriverà molto probabilmente un sistema che spazzerà via tutto e di cui diventeremo un'altra volta schiavi. Verrà un sistema comunista in cui useremo un altro linguaggio pur rimanendo esattamente gli stessi, cambierà soltanto il modo di suonare e il ritmo della musica. Per questo ho detto, l'altro giorno, che un ambiente che ci obbliga a un certo comportamento non è giusto. Giustizia ci può essere solo quando il comportamento nasce dalla comprensione dell'ambiente. Quindi, dobbiamo prendere coscienza a livello individuale. Vi assicuro che, allora, gli individui creeranno qualcosa di immenso, non una società aggrappata a un ideale e quindi destinata a deteriorarsi, ma una società in costante movimento, che non ha un apice e un declino. Ci poniamo uno scopo, lottiamo per raggiungerlo, e quando l'abbiamo raggiunto crolliamo. Vogliamo raggiungere una meta e rimanere al livello a cui siamo giunti. Così fanno gli individui, e così gli stati. Qualunque stato si pone un ideale, uno scopo, mentre a mio parere l'individuo deve essere costante movimento, costante divenire, senza prefiggersi uno scopo o mirare a una vetta. Allora l'espressione degli individui, cioè la società, sarà anch'essa in costante movimento.</p>
<p>D.: Secondo lei, il karma è l'interazione tra il falso ambiente e il falso 'io'?</p>
<p>K.: Lei sa che karma è una parola sanscrita che significa 'fare, agire', e che inoltre implica causa ed effetto. Il karma è la schiavitù, la reazione prodotta da un ambiente che la mente non comprende. Come ho spiegato ieri, ogni volta che non comprende una particolare condizione, la mente è oppressa da quella condizione e dalla mancanza di comprensione. Se agiamo a partire da una mancanza di comprensione, le nostre azioni produrranno solo gravami, limitazioni sempre maggiori. Bisogna quindi capire che cosa crea questa mancanza di comprensione, che cosa impedisce all'individuo di capire che cos'è l'ambiente, l'ambiente passato o presente. Per capire che cos'è l'ambiente, la mente deve essere totalmente spoglia di pregiudizi. Essere davvero liberi da pregiudizi, preconcetti e distorsioni è molto difficile. Relazionarsi all'ambiente con freschezza, apertura e immediatezza richiede una grande sensibilità percettiva. Molto spesso la mente è alterata dalla vanità, dal desiderio di far impressione sugli altri, dall'idea di giungere alla verità, dalla volontà di fuga dall'ambiente, dal desiderio di espansione della coscienza (a cui viene semplicemente applicata una definizione spirituale) o dai pregiudizi nazionalistici. Tutto ciò impedisce alla mente di percepire direttamente il vero significato dell'ambiente; e poiché siamo tutti pieni di pregiudizi, la prima cosa da fare è prendere coscienza di ciò che ci limita. Questa presa di coscienza scatena il conflitto. Quando capiamo di essere brutalmente arroganti e presuntuosi, la coscienza stessa dell'arroganza inizia a dissolverla, perché ne vediamo l'assurdità. Se invece la nascondiamo, non faremo che creare altri mali, altre false reazioni. Per vivere ogni istante senza il peso del passato o del presente, senza i mutilanti ricordi creati dalla mancanza di comprensione, la mente deve rapportarsi alle cose in modo ogni volta nuovo. È letale affrontare la vita attraverso il peso della certezza, attraverso la presunzione di sapere, perché il conosciuto è solo una cosa del passato. Ma se percepiamo la vita con freschezza, sapremo che cos'è vivere senza conflitto, liberi da questo sforzo infinito. Allora ci faremo portare dalla corrente della vita.</p>
<p>Ojai, California, 18 giugno 1934</p>

<h2>Vivere in estasi</h2>
<p>Per me c'è una realtà, un'immensa verità vivente, e per conoscerla occorre la massima semplicità di pensiero. Ciò che è semplice è anche infinitamente sottile, ciò che è semplice è delicato. Una grande finezza, una finezza e una delicatezza infinite, ma se vi fermate alle parole nel tentativo di cogliere questa delicatezza, questa semplicità del pensiero, temo che non capirete ciò che voglio comunicarvi. Se invece usate il senso delle parole come un ponte, le parole non saranno più un'illusione in cui la mente si perde. C'è questa realtà vivente (chiamatela Dio, verità, o comunque vogliate) che non si può trovare né raggiungere attraverso la ricerca. La ricerca implica contrasto e dualità; se la mente cerca è inevitabilmente sottintesa una divisione, una distinzione, un contrasto. Ciò non significa che la mente debba paralizzarsi o ristagnare. C'è infatti un equilibrio delicato che non è né la stagnazione né lo sforzo disperato nato dalla ricerca, dal desiderio di ottenere e di acquisire, e in questo equilibrio delicato c'è semplicità, che non è la semplicità di possedere soltanto un paio di vestiti o di oggetti. Non sto parlando di questa semplicità, che ne costituisce l'aspetto grossolano, ma della semplicità che nasce dalla delicatezza di pensiero in cui non c'è né paralisi né tensione. Come ho già detto, qualunque ricerca implica dualità, contrasto. Dove vi è contrasto e dualità c'è identificazione con uno dei due contrari, e di qui nasce la coercizione. Cercare significa che la mente sta rifiutando qualcosa per un sostitutivo che la soddisfi; perciò crea dualità, e da essa la coercizione. La scelta di una cosa è il rifiuto di un'altra, non è vero? Quando diciamo di ricercare o di coltivare un nuovo valore, sottintendiamo il rifiuto di un'altra cosa in cui la mente era imprigionata, del suo opposto. Questa scelta si fonda sull'attrazione per una cosa e la paura di un'altra, e l'attaccamento mediante l'attrazione o il rifiuto mediante la paura esercitano autorità sulla mente. Ma l'autorità è la negazione della comprensione e può reggersi solo sulla divisione, la divisione psicologica da cui nascono le divisioni di classe, di nazione, religiose e sessuali. Ogni volta che la mente vuole sconfiggere una cosa crea per forza dualità, e questa dualità nega la comprensione e crea le discriminazioni. La dualità tiene in suo potere la mente, e la mente assoggettata alla dualità non può capire che cos'è l'ambiente, né individuare la causa del conflitto. Queste influenze psicologiche non sono che reazioni all'ambiente, che muovono dalla coscienza dell"io', fondate sull'attrazione-repulsione, sulle antitesi; e dove ci sono antitesi, contrapposizioni, non c'è comprensione. Da questa divisione nasce l'ulteriore classificazione di buono e cattivo. Finché la mente soggiace a questo potere (che nasce dall'attrazione, dagli opposti, dalle antitesi) c'è dominio, coercizione, sull'amore, sull'intelletto e sulla società, e l'influsso di questo potere impedisce la comprensione, che è bellezza, verità e amore. Se prendiamo consapevolezza di questo potere, potremo individuarne le cause. Molti hanno una coscienza superficiale, priva di vera profondità. Solo quando la consapevolezza è esercitata nel più profondo della coscienza, dell'emozione e del pensiero, possiamo individuare la frattura creata da questi influssi che negano la comprensione.</p>
<p>D.: Dopo averla sentita parlare della memoria, ho perso del tutto la mia. Non ricordo più i miei pesanti debiti e mi sento beato. È la liberazione?</p>
<p>K.: Lo domandi ai suoi creditori... Temo che vi sia una certa confusione riguardo ai termini in cui ho parlato della memoria. Se affidiamo alla memoria la guida delle nostre azioni e del nostro comportamento, la memoria ostacolerà le nostre azioni perché saranno fatte solo in base al calcolo e quindi senza spontaneità, senza ricchezza e pienezza vitale. Ciò non significa dimenticare i nostri debiti. Non si può dimenticare il passato, non possiamo cancellarlo dalla mente. È impossibile. Continuerà a esistere a livello inconscio, e i ricordi inconsci o sopiti ci influenzeranno inconsciamente, continueranno a modellare le nostre azioni, i nostri comportamenti, il nostro modo di vedere la vita, creando altre limitazioni e imponendo altri ostacoli all'intelligenza. Sono ritornato da poco dall'India. Sono passato per l'Australia e la Nuova Zelanda, ho incontrato molte persone, mi sono venute varie idee e ho visto molte cose. Non posso dimenticarmene, anche se questi ricordi svaniranno a poco a poco. È la reazione al passato che può impedire la mia piena comprensione del presente, intralciando l'uso intelligente della mente. Voglio dire che, se le mie esperienze passate e i miei ricordi diventano ostacoli al presente perché continuo a reagire sulla loro base, non posso comprendere né vivere con intensità e pienezza il presente. Reagiamo attraverso il passato perché non capiamo il presente o perché vogliamo fuggirlo; ci rifugiamo nel passato per rivivere quel brivido emotivo, per vivere nella reazione a un ricordo che ci invade, perché non diamo valore al presente. Se lei afferma di aver perso completamente la memoria, non vorrei che la rinchiudessero in un certo posto. Non si tratta di perdere la memoria, ma del fatto che vivendo totalmente nel presente, nella pienezza del momento presente, diventiamo coscienti dei grovigli subconsci della memoria, delle speranze e dei desideri assopiti che vengono a galla e ci impediscono di agire con intelligenza nel presente. Diventandone consapevoli, prendendo profondamente coscienza di questo impedimento e non solo superficialmente, i ricordi subconsci assopiti, che non sono altro che mancanza di comprensione e incompletezza del vivere, scompaiono e viviamo ogni cambiamento dell'ambiente, ogni movimento del pensiero, in modo sempre nuovo.</p>
<p>D.: Ha detto che la totale comprensione dell'ambiente esterno e interno libera l'individuo dalla schiavitù e dal dolore. Ma, anche così, come liberarsi dal dolore indicibile causato dalla morte di una persona cara?</p>
<p>K.: In questo caso, qual è la causa della sofferenza? E che cos'è ciò che chiamiamo 'sofferenza'? Non è forse uno shock della mente che si risveglia alla propria insufficienza? Il riconoscimento della propria insufficienza genera ciò che chiamiamo dolore. Se abbiamo delegato nostro figlio, nostra moglie o nostro marito a riempire questa insufficienza, questa incompletezza, la perdita del nostro caro ci risveglia alla nostra incompletezza, al nostro vuoto. Da questa presa di coscienza nasce dolore, e diciamo: "Ho perso qualcosa". La morte ci risveglia al nostro vuoto, che tentiamo con ogni mezzo di evitare. Là dove c'è dipendenza c'è vuoto, superficialità, insufficienza, e quindi dolore e sofferenza. Ma non vogliamo ammetterlo, non vogliamo vedere che questa è la causa prima. Preferiamo pensare: "Ho perduto un amico, un figlio, mia moglie, mio marito. Come supererò questa perdita? Come vincerò questo dolore?". Ora, qualunque superamento è una sostituzione. Non essendovi intelligenza di ciò che è accaduto ci può essere solo ulteriore dolore, anche se la mente può trovare un sostituto momentaneo che la addormenta. Oppure possiamo rivolgerci alle sedute spiritiche e ai medium, o rifugiarci nelle prove scientifiche della continuità della vita dopo la morte. Troviamo vie di fuga, sostitutivi che ci possono dare un momentaneo sollievo. Se non ascoltassimo questo desiderio e volessimo invece capire realmente, se volessimo scoprire la causa del dolore e della sofferenza, scopriremmo che finché c'è solitudine, superficialità, vuoto e insufficienza, la cui espressione esteriore è la dipendenza, c'è anche dolore. Non possiamo riempire questo vuoto superando l'ostacolo, ricorrendo a sostitutivi, fuggendo o accumulando ricchezze: sono tutti trucchi della mente interessata soltanto all'avere. La sofferenza è un'elevata e intensa chiarezza mentale ed emotiva che ci costringe a vedere le cose così come sono. Ciò non significa né accettazione né rassegnazione. Vedere le cose nello specchio della verità, che è intelligenza, dà gioia, estasi. Non vi è più dualità, non vi è divisione, e quindi nessun senso di perdita. Vi assicuro che non è solo teoria. Se riflettete a quanto vi sto dicendo, compresa la mia risposta alla domanda sulla memoria, vedrete come la memoria crei sempre maggiore dipendenza, crei il continuo ritorno emotivo a un evento per costruirvi sopra una reazione che impedisce il pieno uso dell'intelligenza nel presente.</p>
<p>D.: Che consiglio può dare a una persona soggetta a forti impulsi sessuali?</p>
<p>K.: Diamo un'importanza esagerata al sesso, trasformandolo in un problema, quando non viviamo la vita in modo creativo. Quindi il punto non è un consiglio, né come vincere la passione, il desiderio sessuale, ma come vivere creativamente senza afferrarci solo a quella piccola parte della vita che è il sesso; cioè vivere la pienezza, la totalità della vita. L'educazione, le condizioni e l'ambiente ci costringono a fare cose che non ci piacciono. Ne abbiamo ripugnanza, ma le facciamo ugualmente perché ci mancano i mezzi, la mentalità giusta. Sul lavoro non possiamo essere noi stessi con sincerità e creatività, e quindi abbiamo bisogno di uno sfogo. Questo sfogo diventa il problema del sesso, il problema del bere, o qualche altro problema idiota. Tutti gli sfoghi diventano problemi. Supponiamo che lei sia un artista. Gli artisti veri sono pochi, ma se lei ha anche una piccola inclinazione per l'arte, la sua inclinazione sarà continuamente frustrata, ostacolata e contrastata. L'impossibilità ad esprimersi le farà attribuire un'importanza esagerata al sesso o a qualche follia religiosa. Le ambizioni frustrate, ostacolate e soffocate fanno sì che si assegni un'importanza esagerata a cose che invece dovrebbero essere assolutamente normali. Finché non avremo capito profondamente le nostre aspettative religiose, politiche, economiche e sociali, e ciò che le ostacola, le funzioni biologiche della vita assumeranno un'importanza esagerata e saranno messe al primo posto. Di qui la falsa importanza, il falso valore assegnato agli infiniti problemi dell'avidità, della proprietà, del sesso, delle divisioni sociali e razziali. Se invece vivessimo la vita non nei suoi frammenti ma nel suo tutto, globalmente, con creatività e intelligenza, questi problemi, che snervano la mente e uccidono la creatività, scomparirebbero e l'intelligenza riprenderebbe la sua funzione normale, e in ciò c'è estasi.</p>
<p>D.: Ritengo di aver messo in pratica le sue idee, ma la vita non mi dà più gioia e non ho più entusiasmo per nessuna attività. I miei tentativi di consapevolezza non hanno cancellato la mia confusione, e non mi hanno portato nessun cambiamento né vitalità. Vivere non ha più senso di quando ho iniziato ad ascoltarla, sette anni fa. In che cosa sto sbagliando?</p>
<p>K.: Mi chiedo se lei abbia capito le mie parole prima di metterle in pratica. Inoltre, perché avrebbe dovuto mettere in pratica le 'mie' idee? Quali sono queste idee? E perché dovrebbero essere mie? Io non do un modello o un codice di vita, un sistema da seguire. Tutto ciò che dico è che per vivere con creatività, con entusiasmo e vitalità, deve essere in atto l'intelligenza. Dico che l'intelligenza è stata alterata, sepolta, da ciò che chiamiamo 'memoria'; l'ho già spiegato e non intendo ripeterlo. Finché c'è sforzo per ottenere, finché la mente è assoggettata, ci sarà dualità, e di qui lotta e sofferenza. Tutta la nostra ricerca del vero o del reale non sarà che una fuga da questo dolore. Perciò dico di prendere consapevolezza del fatto che tutti i nostri sforzi, le battaglie e i nostri ricordi così invadenti distruggono l'intelligenza. Prendere consapevolezza non è un atto superficiale, ma significa scendere nelle profondità della coscienza in modo da non lasciare non vista neppure una reazione inconscia. Tutto ciò richiede pensiero, richiede vigilanza della mente e del cuore, non una mente ingombra di credi e di ideali. Molte menti soggiacciono al loro peso e al desiderio di seguire qualcuno. Quando prendiamo consapevolezza del nostro peso, evitiamo di dire: "Non dobbiamo avere ideali, non dobbiamo avere dei credi", e tutta la solita solfa. Il devo stesso crea un'altra dottrina, un altro credo. Siate semplicemente consci, e nell'intensità della coscienza, della consapevolezza, in questo fuoco si manifesterà una tale crisi, un tale conflitto che brucerà da sé gli impedimenti. Molte persone vengono qui, anno dopo anno, e ogni anno cerco di spiegare queste idee in modi diversi, ma temo ci sia davvero poca capacità di pensiero in chi dice: "La stiamo ascoltando da sette anni". Con 'capacità di pensiero' non intendo il ragionamento intellettuale, che non è che cenere, ma l'equilibrio tra emozione e ragione, tra sentimento e pensiero, equilibrio che non è influenzato, non è toccato dal conflitto tra opposti. Senza la capacità di pensare con chiarezza, e senza l'intensità del sentire, come potrete risvegliarvi, come potrebbe esservi equilibrio, attenzione, consapevolezza? Così la vita diventa vuota, inutile e indegna. La prima cosa da fare, se posso darvi un suggerimento, è scoprire perché pensiamo in un certo modo, perché sentiamo in un certo modo. Non cercate di manipolare i pensieri e le emozioni, né di analizzarli; scoprite perché pensate seguendo un certo solco e quali sono le spinte che stanno dietro le vostre azioni. Attraverso l'analisi potreste trovare dei motivi, potreste trovare qualcosa: ma non sarà vero. È vero solo se siamo intensamente svegli all'istante del pensiero e dell'emozione, e allora ne scopriremo la straordinaria finezza, la splendida delicatezza. Finché conserveremo i 'devi' e 'non devi', questa coercizione ci impedirà di vedere il rapido mutamento di pensieri ed emozioni. Siete sicuramente stati educati alla scuola del 'devi' e del 'non devi', e avete sepolto i vostri pensieri e i vostri sentimenti. Siete stati frenati e mutilati dai sistemi, dai programmi e dagli insegnanti. Lasciate perdere tutti i 'devi' e 'non devi'. Ciò non significa totale permissivismo, ma diventare consapevoli della mente che ripete in continuazione: 'io devo', 'io non devo'. Allora, come un bocciolo che si apre al mattino, l'intelligenza si apre, accade, si mette all'opera e comprende.</p>
<p>D.: Si ritiene che un artista possieda la comprensione di cui lei parla, almeno per quanto riguarda la parte creativa del suo lavoro. Ma se incontra un ostacolo o una critica, reagisce spesso in modo violento imputando la reazione al suo carattere. È ovvio che non sta vivendo totalmente il momento. Ma una persona che ricade tanto facilmente nell'egoismo, ha una vera comprensione?</p>
<p>K.: Chi è costui che lei definisce un artista? Una persona che ha alcuni momenti di creatività? Per me non lo è. Una persona che solo in rari momenti conosce l'impulso creativo e lo esprime attraverso la padronanza di una tecnica, non si può certo definire un artista. Secondo me, vero artista è una persona che vive con completezza e armonia, che non separa l'arte dalla vita, e in cui la vita è l'espressione della sua arte, che sia la pittura, la musica o il comportamento. Una persona che non separa l'espressione di se stesso sulla tela, nella musica o nella pietra, dalla vita quotidiana. Ciò richiede la più alta intelligenza, la suprema armonia. Per me, vero artista è chi possiede questa armonia. Può esprimerla sulla tela o con le parole, oppure non esprimerla, ma sentirla. Ma ciò richiede una mirabile armonia, una intensa consapevolezza, e quindi un'espressione di sé non separata dal vivere quotidiano.</p>
<p>Ojai, California, 29 giugno 1934</p>

<h2>Siate esseri umani veri</h2>
<p>Ciò che viene chiamato felicità o estasi è, secondo me, il pensiero creativo. Il pensiero creativo è l'infinito movimento del pensiero, dell'emozione e dell'azione. Se il pensiero, che in se stesso è emozione e azione, non viene impedito; se non viene influenzato, costretto o delimitato dal pregiudizio, e se non proviene dalla tradizione o dall'abitudine, allora è pensiero creativo. Ma finché il pensiero (e non ripeterò ogni volta che il pensiero è insieme emozione e azione) è circoscritto e frenato da un pregiudizio, o se si adegua semplicemente alle abitudini e ai condizionamenti, in questo modo autolimitandosi, non è creativo. La domanda che ogni persona riflessiva dovrebbe porsi è: come risvegliare il pensiero creativo? Perché il pensiero creativo è movimento infinito, e quindi abbandona ogni idea di limitazione e conflitto. Il movimento del pensiero creativo non cerca risultati o ottenimenti per esprimersi. Le sue modalità di espressione e i risultati non ne rappresentano il culmine. Esso non ha culmine, non ha meta, perché è in eterno movimento. Molte menti cercano una vetta, uno scopo o un ottenimento, modellano se stesse sull'idea del successo, ma questa forma di pensiero limita continuamente se stessa. Se non c'è idea di ottenimento, ma solo il continuo movimento del pensiero come intelligenza e comprensione, allora è pensiero creativo. La creatività del pensiero cessa quando la mente è mutilata dall'adeguamento a una forma di potere, o quando segue una tradizione che non capisce, o quando gira attorno a un punto fisso come un animale legato a un palo. Finché c'è limitazione e adeguamento non ci può essere pensiero creativo, intelligenza, che è libertà. Il movimento creativo del pensiero non insegue risultati e non giunge mai a un culmine, perché culmini e risultati sono il prodotto dell'alternanza di movimento e di stasi; dove non c'è ricerca di risultati, ma solo continuo movimento del pensiero, là c'è pensiero creativo. Inoltre, il pensiero creativo è libero dalle divisioni che creano conflitto tra il pensiero, il sentire e l'azione. C'è divisione finché c'è uno scopo, finché c'è adeguamento e l'autocompiacimento di una certezza. L'azione, come ho già spiegato, è movimento che è insieme pensiero ed emozione. Questa azione è interrelazione tra l'individuo e la società. È comportamento, lavoro, cooperazione, è ciò che chiamiamo soddisfazione. Quando la mente opera senza cercare mete e scopi, e quindi pensando creativamente, questo pensiero creativo è azione, cioè interrelazione tra l'individuo e la società. Ora, se il movimento del pensiero è limpido, semplice, diretto, spontaneo e profondo, non c'è conflitto tra l'individuo e la società, perché allora l'azione sarà l'espressione di ogni vivo momento creativo. A mio parere non esiste un"arte del pensare', ci può essere solo pensiero creativo. Non c'è una tecnica del pensiero, ma solo la spontanea creatività dell'intelligenza che è armonia tra ragione, emozione e azione, che non sono divise né in contrasto. Questo pensare e sentire senza caccia alla ricompensa, ai risultati, è vero sperimentare, non è così? Nello sperimentare vero, nel fare esperienza profonda, non c'è la caccia ai risultati, perché il fatto stesso di sperimentare impegna tutto il movimento del pensiero creativo. Per sperimentare in modo vero, la mente deve liberarsi di continuo dall'ambiente in conflitto con il suo movimento, e cioè il passato. Non c'è pensiero creativo se la mente è intralciata dalla caccia alla ricompensa, dall'inseguimento di uno scopo. Se la mente e il cuore sono alla ricerca di un risultato o di un guadagno, originando in tal modo vanità o stagnazione, c'è una lotta, una disciplina da cui nasce il conflitto. Alcuni credono che l'aderire a un certo ordine di idee libererà il pensiero creativo. Ma se la osserviamo, se la esaminiamo, qualunque pratica non è che il risultato della dualità. E qualunque azione nata dalla dualità non farà che perpetuare la divisione tra la mente e il cuore, essendo solo l'espressione di mete calcolate, logiche e di autodifesa. L'autodisciplina, che è il potere o l'influsso delle circostanze, è una pratica che vuole alterare le cose, cambiarle in vista di un determinato fine; è azione confinata nel limitato pensiero che chiamiamo coscienza egoica. Ecco perché una pratica non può innescare il pensiero creativo. Pensare in modo creativo significa creare armonia tra la mente, l'emozione e l'azione. Se siamo convinti della necessità di un'azione, senza mirare a un risultato finale, allora l'azione, essendo un prodotto dell'intelligenza, si libera dagli ostacoli in cui la mancanza di comprensione ha chiuso la mente. Se la mente e il cuore sono in potere della paura, della mancanza di comprensione e della coercizione, la mente è in grado di pensare solo entro i confini e i limiti della paura; quindi non è vero pensiero, e l'azione che ne deriva non farà che costruire altre barriere. Così la sua capacità di pensare resterà sempre limitata. Ma se la mente si libera comprendendo che cosa sono le circostanze e agisce a partire da questa comprensione, allora la sua azione sarà pensiero creativo.</p>
<p>Domanda: Può fare un esempio del costante esercizio quotidiano della consapevolezza?</p>
<p>Krishnamurti: Farebbe questa domanda se si accorgesse che in casa sua è entrato un serpente velenoso? Non chiederebbe certo: "Come faccio a mantenermi sveglio? Come faccio a essere intensamente consapevole?". Una domanda del genere si può porre quando non si è così sicuri della presenza di un serpente velenoso. O non sa che c'è, oppure vuole giocare con il serpente godendo delle sue spine e delle sue rose. Mi segua, la prego. Non ci può essere consapevolezza, questa vigilanza della mente e dell'emozione, finché la mente è intrappolata nel piacere e nel dolore. Voglio dire che se una situazione ci dà dolore ma anche piacere, non interveniamo: interveniamo solo quando il dolore supera il piacere. E neppure interveniamo se il piacere supera il dolore, perché il conflitto non è straziante. Solo quando il dolore sopraffà il piacere, quando diventa più acuto del piacere, allora c'è la spinta a intervenire. Molti attendono che il dolore raggiunga un certo livello prima di agire, e in questo frattempo vogliono sapere come fare per essere consapevoli. Nessuno può spiegarlo. Stanno aspettando che il dolore aumenti per decidersi ad agire, aspettano cioè che il dolore li costringa ad agire per coercizione, ma nella coercizione non c'è intelligenza. È l'ambiente che ci costringe ad agire in un certo modo, non l'intelligenza. Quindi, se ci lasciamo andare a questa stagnazione, a questa mancanza di intensità, ci sarà automaticamente più dolore e più conflitto. A giudicare dall'attuale panorama politico, potrebbe scoppiare un'altra guerra. Forse tra due anni, cinque o dieci. Una persona intelligente lo capisce e agisce con intelligenza. Ma una persona stagnante, che attende che il dolore costringa ad agire, aspetta che il caos peggiori, che la sofferenza aumenti prima di agire, e questa non è intelligenza. C'è consapevolezza solo quando c'è intensità nella mente e nel cuore, quando c'è vibrazione. Se vediamo intensamente che la possessività è senso di incompletezza, se vediamo che la nostra insufficienza, povertà e superficialità non possono che produrre dipendenza, se lo capiamo, che cosa avviene nella mente e nel cuore? Il desiderio più immediato è quello di riempire questo vuoto; ma, a parte ciò, se continuiamo a osservare la futilità del perenne desiderio di accumulare, iniziamo a capire come funziona la nostra mente. Vediamo che nell'accumulazione non c'è pensiero creativo, eppure la mente continua a perseguirla. Prenderne consapevolezza genera un conflitto, e questo stesso conflitto dissolve la causa del desiderio di accumulare.</p>
<p>D.: Un uomo politico potrebbe applicare quanto lei dice alla politica? Oppure è più probabile che abbandoni la politica, avendo visto la falsità dei suoi presupposti e dei suoi obiettivi?</p>
<p>K.: Se capisce ciò che sto dicendo, non separerà la politica dalla vita nella sua globalità: non vedo perché dovrebbe abbandonarla. Oggi la politica è solo una forma di sfruttamento, ma se questa persona sentisse la vita come un tutto e non ne vedesse solo il lato politico (che significa solo l'interesse del suo paese, del suo popolo, e lo sfruttamento degli altri popoli), se sentisse i problemi dell'umanità non solo a livello nazionale, ma a livello mondiale (e non solo come problemi dell'America, dell'India o della Germania), allora, se capisse ciò di cui sto parlando, non sarebbe solo un uomo politico ma un essere umano completo. Per me, questa è la cosa essenziale: essere uomini completi, non sfruttatori o esperti in un campo limitato. Credo che il male stia qui: i politici si occupano solo di politica, i moralisti solo della morale, i cosiddetti maestri spirituali solo dello spirito, e ognuno pensa di essere l'esperto escludendo tutti gli altri. La struttura della nostra società si basa su questa frammentazione, e i capi dei vari frammenti provocano distruzione e dolore; laddove se tutti, in quanto tutti esseri umani, vedessimo lo strettissimo collegamento tra la politica, la religione, l'economia e la vita sociale, se ne vedessimo il legame, non penseremmo e non agiremmo in modo parcellizzato o individualista. In India, milioni di persone muoiono di fame. Il nazionalista indiano dice: "Prima pensiamo a diventare una nazione, poi penseremo al problema della fame". A mio parere, la fame non si risolve con il nazionalismo ma, al contrario, è un problema di tutto il mondo, e l'isolamento nei nazionalismi non farà che aumentarla. Se quindi un uomo politico affronta i problemi dell'umanità solo dal punto di vista politico, causerà altra distruzione, altro male. Se invece considerasse la vita nella sua globalità, senza differenze tra razze, nazioni e classi, sarebbe un essere umano globale, e nello stesso tempo un uomo politico.</p>
<p>D.: Lei ha detto che se anche solo due o tre persone capissero, il mondo cambierebbe. Molti credono di aver capito, e tra questi vi sono artisti e scienziati, ma il mondo non è cambiato. Potrebbe dirci come lei cambierebbe il mondo? Non lo sta già cambiando, in maniera lenta e inavvertibile, ma indubbia, con le sue parole, la sua vita e l'influsso che eserciterà negli anni a venire? È questo il cambiamento a cui pensa o è un cambiamento politico, economico e sociale molto più immediato?</p>
<p>K.: Non ho mai parlato di risultati immediati. Perché vi siano risultati reali e durevoli, dietro l'azione deve esservi una grande capacità di osservazione, pensiero e intelligenza, e davvero pochi sono disposti a pensare creativamente, liberi da influssi e pregiudizi. Pensare individualmente porta a cooperare con intelligenza, ma finché non ci sarà intelligenza non ci sarà cooperazione, solo coercizione e quindi caos.</p>
<p>D.: Fino a che punto possiamo essere padroni delle nostre azioni? Se siamo, in ogni momento, la somma delle nostre esperienze, e se non esiste il Sé spirituale, com'è possibile agire senza farsi condizionare dall'ereditarietà, dall'educazione e dagli stimoli del momento? Che cosa produce il cambiamento, e come?</p>
<p>K.: "Fino a che punto possiamo essere padroni delle nostre azioni?". Non possiamo esserne padroni finché non abbiamo capito che cos'è l'ambiente. Fino ad allora agiremo sotto il potere e l'influsso dell'ambiente, e tale azione non è affatto azione, ma semplice reazione o autoconservazione. Quando invece iniziamo a capire che cos'è l'ambiente, qual è il suo valore e il suo senso, allora diventiamo padroni delle nostre azioni, allora agiamo con intelligenza. In qualunque situazione, l'intelligenza sarà in atto. "Se siamo, in ogni momento, la somma delle nostre esperienze, e se non esiste il Sé spirituale, com'è possibile agire senza farsi condizionare dall'ereditarietà, dall'educazione e dagli stimoli del momento?". Ho già risposto anche a questa domanda. Se agiamo a partire dal peso del passato, dall'ereditarietà individuale o collettiva, la nostra azione non sarà che una reazione di paura. Ma conoscendo il subconscio, cioè tutto ciò che abbiamo accumulato dal passato, diventiamo liberi dal passato e quindi liberi dalla coercizione dell'ambiente. L'ambiente è tanto il presente che il passato. Non comprendiamo il presente perché la mente è velata dalle nuvole del passato. Per liberare la mente dal peso del subconscio, dai legami inconsci del passato, non occorre frugare con la memoria nel passato, ma essere pienamente consapevoli nel presente. Nella piena coscienza del presente vengono in superficie i pesi del passato, e in questo venire a galla, se siamo consapevoli, capiamo il significato del passato e quindi comprendiamo il presente. "Che cosa produce il cambiamento, e come?". Se capisco bene, chi ha fatto la domanda sta chiedendo che cosa causa l'azione che è una coercizione dell'ambiente. Il nostro modo di agire ci è imposto dall'ambiente, ma se attraverso l'intelligenza capiamo che cos'è l'ambiente, non c'è più imposizione. C'è comprensione, che in se stessa è azione.</p>
<p>D.: Vivo in un mondo di caos politico, economico e sociale. Sono legato a leggi e convenzioni che limitano la mia libertà. Quando i miei desideri vanno contro queste imposizioni, devo infrangere la legge, accettandone le conseguenze, oppure devo reprimere i miei desideri? In un mondo come questo, come può esserci salvezza dalla costrizione all'autodisciplina?</p>
<p>K.: L'autodisciplina è appunto un semplice adeguamento all'ambiente, indotto dal conflitto. Abbiamo stabilito modelli, ideali coercitivi e forziamo la mente ad adeguarvisi alterandola e controllandola. Qual è l'effetto di tutto ciò? Quello di distruggere la creatività, di reprimere e alterare il sentire creativo. Iniziando a capire che cos'è l'ambiente, non ci sarà più quella repressione e quel mero adeguamento all'ambiente che definiamo autodisciplina. Come si fa a capire che cos'è l'ambiente? Come comprenderne a fondo il valore e il senso? Che cosa ci impedisce di comprenderne il senso? In primo luogo, la paura. La paura ci fa cercare protezione e sicurezza: sicurezza fisica, spirituale, religiosa ed emotiva. Finché c'è questa ricerca significa che c'è paura, una paura che crea una barriera tra la mente e l'ambiente, e quindi genera conflitto. Questo conflitto non finirà finché ci interesseranno soltanto gli adeguamenti e le modificazioni, e non saremo mai motivati a scoprire la vera causa della paura. Dove c'è ricerca di sicurezza, di certezza e di ottenimenti, che impedisce il pensiero creativo, ci sarà l'adeguamento che chiamiamo autodisciplina e che non è che coercizione, imitazione di un modello. Quando invece la mente capisce che non c'è alcuna sicurezza nell'accumulare cose o nozioni, si libera dalla paura e può tornare a essere intelligenza, e l'intelligenza non ha bisogno di autodisciplinarsi. C'è autodisciplina solo dove non c'è intelligenza. Dove c'è intelligenza c'è comprensione, libera da influssi, controlli e potere.</p>
<p>D.: Com'è possibile risvegliare il pensiero in un organismo in cui manca lo strumento di comprensione delle idee astratte?</p>
<p>K.: Attraverso la sofferenza, attraverso l'intensità dell'esperienza. Ma ci facciamo così scudo dei falsi valori che abbiamo smesso di pensare, e per questo siamo costretti a chiederci: "Che cosa dobbiamo fare? Come possiamo risvegliare il pensiero?". Abbiamo coltivato paure che abbiamo esaltato come virtù o alti ideali, dietro cui la mente si nasconde; e tutte le nostre azioni derivano da questo scudo protettivo, da questo stampo. Per questo non c'è pensiero. Ci sono convenzioni, e l'adeguamento alle convenzioni è ritenuto pensare e agire, laddove non è né pensiero né azione perché nasce dalla paura e quindi mutila la mente. Come risvegliare il pensiero? Ci sono circostanze (la morte di una persona cara, una disgrazia, una depressione) che vi gettano nel conflitto. Le circostanze esterne ci costringono ad agire, ma in questa costrizione non c'è pensiero, perché agiamo per paura. Se iniziamo a vedere che non possiamo attendere le circostanze giuste per agire, iniziamo a dare attenzione alle circostanze stesse, e così cominciamo a indagare, a comprendere le situazioni e l'ambiente. Non aspettiamo che la depressione ci trasformi in persone virtuose, ma liberiamo la mente dalla possessività, dalla costrizione. Il sistema acquisitivo si fonda sull'idea di possedere, sull'idea che il possesso è legale. I possessi esaltano il nostro 'io'. Più abbiamo, e più siamo considerati. Abbiamo creato questo sistema e adesso ne siamo gli schiavi. Potremmo creare un altro tipo di società, non fondata sul possesso, ma anche questa società ci costringerà a uniformarci ai suoi modelli, così come questa società ci costringe a possedere. Dov'è la differenza? Non c'è. L'individuo è costretto, dalle condizioni o dalla legge, ad agire in un certo modo, senza nessuna creatività di pensiero. Ma, se l'intelligenza è in atto, non saremo schiavi di nessuna società, che sia fondata o no sul possesso. Per liberare la mente occorre una grande intensità, una continua attenzione e osservazione che scatena una crisi. L'attenzione stessa crea una rottura, e in questa crisi, in questa intensità, se la mente non fugge, inizia a pensare in modo nuovo, a pensare creativamente, e questo pensiero è l'eternità.</p>
<p>Ojai, California, 30 giugno 1934</p>

<h2>Essere vulnerabili alla verità</h2>
<p>Ritengo che molti abbiano perduto l'arte di ascoltare. Vengono con un problema particolare e pensano che, ascoltando i miei discorsi, i loro problemi svaniranno. Temo che ciò non accadrà. Ma, se sappiamo ascoltare, avremo a poco a poco una visione d'insieme e la mente non sarà più ingabbiata nel particolare. Se posso darvi un suggerimento, non cercate di ricavare da questo discorso la soluzione di un vostro particolare problema o una diminuzione della vostra sofferenza. Io posso aiutarvi, o meglio voi potete aiutarvi, solo pensando in modo nuovo e creativo. Non affrontate la vita come una serie di problemi isolati, ma globalmente, come un tutto, con una mente che non sia presa alla gola dalla caccia alle soluzioni. Ascoltando senza il peso dei vostri problemi personali, e sviluppando una visione d'insieme, vedrete il vostro particolare problema assumere un altro significato, e anche se non si risolverà immediatamente inizierete a vederne la vera causa. Pensando in modo nuovo, rimparando a pensare, si presenterà la soluzione dei problemi e dei conflitti che soffocano la nostra mente e il nostro cuore, e da cui nascono tutte le disarmonie, il dolore e la sofferenza. Ciascuno di noi, in gradi diversi, è divorato da desideri i cui oggetti mutano a seconda dell'ambiente, del carattere e dell'ereditarietà. In relazione alla vostra situazione particolare, all'educazione ricevuta e all'ambiente religioso, sociale ed economico in cui siete cresciuti, vi siete posti determinati obiettivi che inseguite incessantemente, e questa ricerca è diventata di capitale importanza per la vostra vita. Una volta stabiliti gli obiettivi, si presentano i vari specialisti che si offrono come guide verso la realizzazione dei vostri desideri. Le tecniche, le specializzazioni sono i mezzi tesi esclusivamente al raggiungimento dello scopo; e per raggiungere il vostro scopo, pensato in base ai vostri condizionamenti religiosi, economici e sociali, dovete appoggiarvi agli specialisti. In questo modo la vostra azione perde di valore e di importanza, perché pensate soprattutto all'obiettivo da raggiungere, non a un'azione che sia complementare all'intelligenza. Siete preoccupati di come arrivare, e non di ciò che in se stesso è completezza. La vita si trasforma così in un mezzo per raggiungere uno scopo, una scuola in cui impariamo ad arrivare alla meta che ci siamo prefissi. L'azione si riduce a uno strumento per raggiungere un obiettivo che ci siamo posti in relazione all'ambiente e ai nostri condizionamenti. La vita diventa così un'arena di combattimento, e non un'occasione di completezza, di ricchezza, di totalità. A un certo punto ci chiediamo: qual è lo scopo della vita? Molti si pongono questa domanda, quasi tutte le persone qui presenti. Perché viviamo? A che fine? A che scopo? Ci interessa sempre lo scopo, l'obiettivo, e non vivere nel presente. Chi invece vive in completezza non s'interroga sugli scopi, perché la completezza basta a se stessa. Se invece non sappiamo vivere in modo completo, ricco e bastevole a se stesso, iniziamo a prefiggerci scopi, mete e obiettivi. Pensiamo che, conoscendone lo scopo, conosceremo la vita. Sapendo qual è il suo scopo, pensiamo di poter usare la nostra esperienza per raggiungerlo; e così la vita diventa uno strumento, un peso e una misura per raggiungere un obiettivo. Consciamente o inconsciamente, apertamente o di nascosto, iniziamo a chiederci quale sia lo scopo della vita, e tutti riceviamo una risposta dai presunti specialisti. Se chiedete a un artista qual è lo scopo della vita, vi risponderà che è l'espressione di sé attraverso la pittura, la scultura, la musica o la poesia. L'economista parlerà di lavoro, produzione, imprese, cooperazione e sviluppo. Il religioso vi dirà che lo scopo della vita è conoscere Dio, osservare le leggi esposte dai maestri, dai profeti e dai salvatori, e che seguendo queste leggi si arriverà a conoscere la verità divina. Ogni specialista vi darà la sua specifica risposta sullo scopo della vita; e in dipendenza del vostro carattere, dei vostri gusti e delle vostre fantasie trasformerete alcuni di questi scopi nell'ideale da perseguire. Questi ideali, questi obiettivi, diventano una specie di porto sicuro in cui rifugiarvi nella tempesta della vita. Poi utilizziamo gli ideali per valutare le nostre esperienze e capire le condizioni presentate dall'ambiente. Non muoviamo dal desiderio di comprensione o di completezza, ma andiamo in cerca di scopi. Naturalmente incontreremo gli scopi che si adattano meglio ai nostri condizionamenti e pregiudizi, e in questo modo ci sottraiamo al conflitto di vivere senza comprendere. In questo modo la mente ha frammentato la vita in ideali, scopi, fini, successi e ottenimenti; in tempeste, conflitti, squilibri e disarmonie; e in noi stessi, la coscienza egoica. La mente ha frazionato la vita in queste tre divisioni. Siamo sbattuti dalla tempesta e a causa di questa tempesta, del conflitto e dell'agitazione, che non è altro che dolore, ci diamo da fare in direzione di un fine, di uno scopo. Cerchiamo di attraversare a grande fatica questa tempesta in direzione della meta, del porto sicuro, della salvezza, del raggiungimento dell'ideale; ma tutti questi ideali, mete e sicurezze ci sono state indicate dagli esperti, economici, spirituali e religiosi. Da questa parte ci siamo noi che ci dibattiamo nelle condizioni e nell'ambiente, che creiamo conflitti nel tentativo di raggiungere ideali, scopi e ottenimenti che rappresentano il rifugio e la salvezza. Appunto la ricerca dello scopo dell'esistenza indica la mancanza di intelligenza nel presente; mentre chi si dà completamente all'azione, non drogato dall'azione come oggigiorno molti americani, ma totalmente nell'azione con tutta la sua intelligenza e il suo sentimento, e che quindi è totalmente vivo, ha realizzato se stesso. La ricerca di uno scopo è inutile, perché non esiste né una fine né un inizio: c'è solo l'infinito movimento del pensiero creativo. Ciò che definiamo problemi non sono che il risultato del nostro dibatterci nella tempesta tendendo ad una meta. L'unica nostra preoccupazione è quella di superare la tempesta, adattandoci all'ambiente, per approdare alla meta. Diventa lo scopo principale, in cui perdiamo di vista noi stessi e la meta. È la tempesta che assorbe tutte le nostre forze: come attraversarla, vincerla, superarla, e perciò negarla. Vogliamo giungere all'evasione perfetta che chiamiamo ideale, a quel perfetto rifugio che chiamiamo scopo della vita e che non è che una fuga dalla tempesta. Ovviamente, se il nostro sforzo è quello di superare, vincere, evadere per giungere alla meta finale, abbiamo bisogno di sistemi, di guide, di maestri e di esperti che, a mio parere, sono tutti sfruttatori. I sistemi, i metodi e i loro propugnatori, le rivalità, gli allettamenti, le promesse e gli inganni creano quelle divisioni che si chiamano sette e culti. È questo che avviene. Alla ricerca di un risultato, di un ottenimento, di una vittoria sulla tempesta, senza portare l'attenzione sull"io', sulla coscienza egoica, e sulla meta che consciamente o inconsciamente stiamo perseguendo, creiamo i nostri sfruttatori, passati e presenti. E ci facciamo ingabbiare nelle loro piccinerie, gelosie, discipline, disarmonie e nelle loro divisioni. Ecco come il desiderio stesso di superare la tempesta non fa che creare ulteriori problemi, perché non diamo attenzione alla persona che agisce o al suo modo di agire, ma consideriamo unicamente la tempesta come un mezzo per arrivare a un fine. A mio parere la tempesta, l"io' e il fine sono un'unica cosa, non c'è divisione. È una divisione artificiosa, creata dal desiderio di ottenimento, dalla ricerca di possessi che scaturisce dal nostro senso di insufficienza. Prendendo coscienza della nostra insufficienza, del nostro vuoto, vediamo anche la profonda pochezza del nostro pensiero e del nostro sentire. Di qui nasce il bisogno di accumulare, e da questo la divisione tra l"io', o coscienza egoica, e la meta. Come ho già detto, io non vedo questa divisione, perché quando c'è pienezza non c'è più un agente e un'azione, ma solo il movimento creativo del pensiero che non va alla ricerca di risultati; c'è un vivere continuo che è immortalità. Invece, abbiamo frammentato la vita. Guardiamo che cos'è questo 'io', l'agente, l'osservatore, il centro del conflitto. Non è che un lungo, continuo rotolo di ricordi. L"io' è un rotolo di ricordi in cui ci sono alcuni punti sottolineati. Questi punti sottolineati, queste tacche, sono i 'complessi' che guidano la nostra azione. La mente, conscia della propria manchevolezza, insegue uno scopo e così facendo crea distinzione, separazione. Questa mente non è in grado di comprendere l'ambiente e, a causa di questa incapacità, è costretta a ricorrere alla guida della memoria. La memoria è infatti un accumulo di dati che fa da propulsore all'azione: questa è la sua funzione. La memoria è mancanza di comprensione, e questa mancanza di comprensione diventa l'impianto da cui nasce la nostra azione. La memoria ci spinge in direzione di uno scopo; e questo scopo, stabilito a priori, diventa un rifugio che chiamiamo ideale, meta, verità, Dio, perfezione. Tanto l'inizio che la fine del processo, cioè l"io' e la meta, sono il prodotto della mente che cerca di proteggersi. Ho già spiegato come nasce la mente autoprotettiva: nasce a causa della coscienza del proprio vuoto. Perciò inizia a pensare in termini di riempitivi, di acquisizioni, e opera frammentando la vita e restringendo il proprio campo d'azione. L"io' e la meta sono entrambi il prodotto della mente autoprotettiva; e la tempesta, la disarmonia, il conflitto sono appunto il processo di autoprotezione, la ricerca di sicurezza spirituale e materiale. Cerchiamo sicurezza spirituale e materiale perché pensiamo che nell'accumulare ci sia la ricchezza, la completezza, la realizzazione. Così l'astuto religioso e l'astuto finanziere diventano i nostri sfruttatori, perché entrambi esaltano la sicurezza. La mente deve fare uno sforzo enorme per proteggersi; e l"io', i suoi fini e i suoi mezzi non sono che il processo di autoconservazione. Che cosa nasce dal processo di autoconservazione? Nasce il conflitto con le circostanze che chiamiamo 'società': l"io' cerca di proteggersi dalla collettività, dal gruppo, dalla società. Non credo che il contrario sia impossibile. Non credo cioè che, se smettessimo di autoproteggerci, saremmo perduti. Anzi, ci perdiamo proprio in questo tentativo di proteggerci prodotto dall'insufficienza, dalla pochezza del pensiero e del sentimento. Ma smettere di proteggerci pensando che, così facendo, arriveremo alla verità non è che un'altra forma di protezione. Secolo dopo secolo, generazione dopo generazione, abbiamo costruito questo circolo vizioso di autoprotezione spirituale ed economica, e ora dobbiamo vedere se è reale. Forse, economicamente, l'autoprotezione funziona in certa misura. Ma chi ha molto denaro e molte proprietà, e si è garantito agi e sicurezze fisiche, all'osservazione si dimostrerà in genere carente e poco intelligente, brancolante alla ricerca di un'altra protezione, quella spirituale. Indaghiamo se esiste davvero un'autoprotezione spirituale, perché abbiamo visto che quella economica non c'è. L'illusione della sicurezza economica è svelata dalle depressioni, le crisi, le calamità, le guerre e i disordini che scoppiano in tutto il mondo. Vedendolo, ci rivolgiamo alla sicurezza spirituale. A mio parere non c'è nessuna sicurezza, nessuna autoprotezione, e non potrà mai esserci. C'è solo saggezza che è comprensione, non protezione. La sicurezza, l'autoconservazione è un prodotto dell'insufficienza in cui non c'è intelligenza, in cui non c'è pensiero creativo, ma una continua battaglia tra l"io' e la società in cui i più astuti sfruttano spietatamente gli altri. Finché c'è ricerca di autoprotezione ci sarà conflitto, e quindi nessuna comprensione, nessuna saggezza. Finché saremo spinti da questo atteggiamento, la nostra ricerca di spiritualità, di verità, di Dio, sarà inutile e vana perché non sarà altro che desiderio di maggior potere, di maggiore sicurezza. Quando la mente, che si è rifugiata dietro le mura dell'autoprotezione, riesce a liberarsi dalla prigione che essa stessa ha costruito, solo allora può conoscere la bellezza della realtà. Le mura dell'autoprotezione sono una creazione della mente che, in modo conscio o inconscio, le erige per rifugiarvisi dietro. Consciamente o inconsciamente ci siamo circondati di queste barriere e la nostra mente vi è così ingabbiata, frenata e limitata che non può che agire in modo conflittuale, creandosi sempre nuove difficoltà. La caccia alla soluzione dei problemi non libererà la mente dal processo di creazione di altri problemi. Finché c'è la spinta all'autoprotezione, prodotta dall'insufficienza, ci saranno difficoltà, dolore e sofferenza; e non possiamo liberare la mente dalla sofferenza allenandola a non essere manchevole. Non possiamo autodisciplinarci a non essere vuoti, o subire i condizionamenti dell'ambiente allo stesso scopo. Se vi dite: "Sono vuoto, lo riconosco. Come posso liberarmi di ciò?", vi rispondo di non cercare di liberarvene, perché sarebbe solo un sostitutivo, ma di diventarne consci, di diventare consapevoli della causa di questo senso di vuoto. Non potete costringerla, forzarla. Non la scoprirete in un ideale, in una paura o nella caccia al piacere e al potere. Solo la consapevolezza scoprirà la causa del senso di vuoto. Osservando l'ambiente, scrutandone il senso, si riveleranno le astute insidie dell'autoprotezione. La ricerca di autoprotezione è il prodotto dell'insufficienza, e se la mente è stata abituata e tenuta in schiavitù per secoli, non possiamo disciplinarla ulteriormente. Se lo facciamo, non vedremo gli inganni e le astuzie mentali ed emotive dietro cui la mente si è riparata; e per scoprire queste astuzie dobbiamo diventarne consci, consapevoli. Essere consapevoli significa non manipolare. La mente è abituata a manipolare, cioè a modificare adeguandosi a una certa situazione, mentre la consapevolezza capisce la realtà stessa dell'ambiente. Allora non vi sarà più manipolazione, ma totale libertà dall'ambiente. Solo quando i muraglioni dell'autoprotezione sono distrutti dalla fiamma della consapevolezza (nella quale non c'è modificazione, alterazione o manipolazione, ma scoperta di che cos'è l'ambiente, con tutti i suoi inganni e le sue astuzie), solo in questa comprensione c'è l'eterno, perché in essa non c'è alcun 'io' affaccendato a proteggersi. Finché è in atto il processo di autoprotezione che chiamiamo 'io', ci saranno confusione, difficoltà, disarmonia e conflitto. Questi ostacoli non si possono distruggere autodisciplinandoci, aderendo a un sistema o imitando un modello; ma si possono comprendere, con tutto ciò che implicano, solo attraverso la totale consapevolezza della mente e del cuore. Allora c'è estasi, c'è questo vivo movimento della verità che non è un fine o un ottenimento, ma un continuo vivere creativo, un'estasi impossibile da descrivere perché qualunque descrizione la svilirebbe. Finché non saremo vulnerabili alla verità, non ci sarà estasi, non ci sarà immortalità.</p>
<p>Ojai, California, 1 luglio 1934</p>

<h1>II</h1>

<h2>La prima e ultima libertà</h2>
<p>Comunicare con un altro, anche se ci conosciamo molto bene, è estremamente difficile. Può darsi che io usi parole che per me hanno un significato e per altri un altro. La comprensione avviene quando noi, voi e io, ci incontriamo allo stesso livello e nello stesso momento. Avviene solo quando c'è reale affetto tra persone, tra coniugi, tra amici. Questa è vera comunione. La comprensione immediata può avvenire solo se ci incontriamo allo stesso livello nello stesso momento. È molto difficile entrare in comunione con un altro con freschezza, affetto e in modo totale. Uso parole semplici, non un linguaggio specifico, perché non penso che una fraseologia tecnica serva a risolvere i nostri problemi più spinosi. Per questo non userò il vocabolario della psicologia o della scienza. Per fortuna non ho mai letto testi di psicologia o religiosi. Voglio invece trasmettere, attraverso le normali parole che usiamo nella vita quotidiana, un significato profondo. Ciò sarà però molto difficile se non sapete ascoltare. Ascoltare è un'arte. Per ascoltare realmente dobbiamo abbandonare, o almeno mettere da parte, tutti i pregiudizi e i preconcetti, e sospendere qualunque altra attività. Se la mente è in stato ricettivo, la comprensione avviene con facilità. Ascoltare significa dare tutta la nostra attenzione. Purtroppo, molti ascoltano attraverso lo schermo delle proprie resistenze. Siamo schermati dai nostri pregiudizi, religiosi, spirituali, psicologici o scientifici, o dai desideri, dalle paure e dalle preoccupazioni quotidiane. Ascoltiamo attraverso questo filtro e perciò ascoltiamo il nostro rumore di fondo, il nostro chiasso: non ascoltiamo ciò che viene detto. È molto difficile mettere da parte l'educazione, i pregiudizi, le preferenze, le resistenze e ascoltare per comprendere al di là delle parole. Questa sarà una delle nostre difficoltà. Se dirò qualcosa che va contro il vostro modo di pensare e le vostre credenze, ascoltatelo ugualmente senza fare resistenza. Forse avete ragione voi e io torto, ma ascoltando, riflettendo assieme, scopriremo la verità. Nessuno può darvi la verità, dobbiamo scoprirla da noi. Per scoprirla, occorre che la mente sia in uno stato di percezione diretta. Se c'è resistenza, salvaguardia, protezione, non c'è percezione diretta. La comprensione viene dalla consapevolezza di ciò che è. Vedere ciò che è, il vero, il reale, senza interpretarlo, condannarlo o giustificarlo, è senza dubbio l'inizio della saggezza. Se invece interpretiamo, traduciamo attraverso i nostri condizionamenti e i nostri pregiudizi, la verità ci sfuggirà. In fondo, è simile a un'indagine scientifica. Per conoscere una cosa dobbiamo indagarla, e non tradurla secondo i nostri umori. Ma se sappiamo guardare, osservare, ascoltare esattamente ciò che è, il problema è risolto. È ciò che faremo in questi discorsi. Vi indicherò ciò che è, senza tradurlo attraverso le mie preferenze; e anche voi, non traducetelo e non interpretatelo attraverso le vostre nozioni e il vostro impianto culturale. È possibile essere consapevoli di tutto così com'è? È indubbio che di qui scatterebbe la comprensione. Riconoscere, essere consapevoli, cogliere ciò che è, tutto ciò mette fine alla lotta. Se riconosco di essere un bugiardo, se lo ammetto a me stesso, il conflitto è finito. Riconoscere ciò che si è, esserne consapevoli, è l'inizio della saggezza, l'inizio della comprensione che ci libera dal tempo. Sottostare al tempo, non tanto il tempo cronologico quanto il tempo come processo psicologico e mentale, è distruttivo e crea confusione. Se riconosciamo ciò che è senza condannarlo, senza giustificarlo e senza identificazione, capiamo anche che cos'è. Sapere di trovarci in una certa situazione, in un certo stato, è già liberazione. Se invece non siamo consapevoli della nostra condizione, del nostro conflitto, cercheremo di diventare diversi da ciò che siamo, instaurando così un'abitudine. Teniamo dunque a mente che il nostro intento è quello di indagare ciò che è, di osservare e di essere consapevoli della precisa realtà dei fatti, senza deviazioni né interpretazioni. Essere consapevoli di ciò che è e aderirvi richiede una mente sveglia e un cuore duttile, perché ciò che è cambia continuamente, si trasforma incessantemente, e se la mente è imprigionata in nozioni e credenze non riesce a seguire il rapido movimento di ciò che è. Ciò che è non è statico, e se lo osserviamo da vicino si rivela un flusso perenne. Per seguirlo abbiamo bisogno di una mente veloce e di un cuore duttile, impossibili se la mente è statica, inchiodata a una credenza, a un pregiudizio o a un'identificazione. Una mente e un cuore inariditi non possono seguire con prontezza e agilità ciò che è. Non occorrono molte parole né troppe discussioni per concordare sul fatto che siamo di fronte a un enorme caos individuale e collettivo, a confusione e dolore. Non solo in India ma in tutto il mondo, in Cina, in America, in Inghilterra, in Germania c'è sempre più confusione e dolore. Non tocca una nazione sola, un luogo solo, ma tutto il mondo. C'è una sofferenza lancinante, non solo individuale ma collettiva. È una catastrofe a livello mondiale, e limitarla a un'area geografica, a una zona colorata sull'atlante, è assurdo perché ci impedisce la comprensione di una sofferenza che è individuale e mondiale. Se siamo consapevoli di questa confusione, come reagiamo, che risposta diamo? La sofferenza è politica, sociale e religiosa. La nostra intera personalità psicologica è confusa, i capi politici e religiosi sono venuti meno, e i libri non ci aiutano. Potremmo ricorrere alla Bhagavad Gita, alla Bibbia, all'ultima teoria politica o psicologica, solo per vedere che hanno perso il loro alone, il fascino della verità. Sono diventate parole. Ripetiamo le loro parole ma siamo perplessi e confusi, e la mera ripetizione di parole non serve a niente. Le parole e i libri hanno perso il loro valore, e mentre citiamo la Bibbia, Marx o la Bhagavad Gita siamo perplessi e confusi. Ciò che ripetiamo diventa menzogna, ciò che è scritto si trasforma in semplice propaganda, e la propaganda non è mai vera. Ripetendo ciò che hanno detto altri, rinunciamo a conoscere noi stessi. Nascondiamo la nostra confusione sotto le parole dell'autorità. Qui, invece, vogliamo riconoscere la nostra confusione senza nasconderla dietro le citazioni. Allora, qual è la vostra vera reazione? Come reagite a questo tremendo caos, a questa confusione, a questa incertezza del vivere? Mentre vi sto parlando, siate consapevoli delle vostre reazioni. Non seguite le mie parole, ma le idee che si attivano dentro di voi. Molti sono abituati a considerarsi spettatori e non scendono mai in campo. Leggiamo tanti libri, ma non ne scriviamo mai uno. È diventata una tradizione, un'abitudine individuale e universale fare da spettatori, guardare le partite di calcio, ascoltare oratori e uomini politici. Siamo estranei, stiamo a guardare, e in questo modo abbiamo perduto la capacità creativa. Qui, invece, vogliamo assorbire e partecipare. Se vi limitate a guardare sentendovi semplici spettatori, non coglierete il senso del mio discorso. Non vi sto trasmettendo informazioni che potreste tranquillamente trovare nell'enciclopedia. Cercate di seguire i miei e i vostri pensieri mentre indaghiamo il più approfonditamente ed estesamente possibile; seguire i cenni, le risposte che ci dà il nostro sentire. Sentite la vostra risposta a questa sofferenza, non basata su quello che ha detto qualcun altro, ma la vostra personale risposta. Se da questo stato di caos ricaviamo dei vantaggi economici, politici, sociali o psicologici, la nostra risposta sarà di indifferenza. Perciò, l'estendersi del caos non ci preoccuperà. Di certo, più problemi e più caos ci sono nel mondo e più cerchiamo sicurezza. L'avete notato? Di fronte alla confusione del mondo ci chiudiamo, psicologicamente o in altri modi, in qualche sicurezza, quella di un conto in banca o di un'ideologia. O forse ci rivolgiamo alla preghiera, andiamo in chiesa, il che è un'altra fuga da quanto avviene nel mondo. Nascono sempre più sette, e sempre più 'ismi' invadono il mondo. Infatti, più c'è confusione e più si desidera un capo, qualcuno che ci salvi dalle difficoltà, e quindi ci affidiamo ai testi religiosi o al maestro del momento, rivolgendoci comunque a un sistema che sostiene di poter risolvere i problemi, un sistema qualunque, di destra o di sinistra. Accade esattamente così. Non appena prendiamo coscienza della confusione, di ciò che è, tentiamo immediatamente di scappare. Ma le sette che vi offrono un sistema per risolvere la sofferenza, un sistema economico, sociale o religioso, sono le peggiori perché per loro non è importante la persona ma il sistema, religioso o politico che sia, di destra o di sinistra. Il sistema è importante, la filosofia, l'idea, non l'uomo. Per l'idea, per l'ideologia, siamo disposti a sacrificare l'umanità, che è appunto ciò che sta accadendo nel mondo. Non è solo una mia interpretazione; se osservate, vedrete che è proprio ciò che sta accadendo. Il sistema è diventato importante e, essendo la cosa più importante, le persone, voi e io, non hanno valore. Chi ha in mano il sistema, religioso o sociale, di destra o di sinistra, assume l'autorità, detiene il potere, e quindi sacrifica gli individui. Questo è esattamente ciò che sta accadendo. Ma qual è la causa di questa confusione, di questa sofferenza? Com'è nata questa sofferenza, non solo interiore ma anche esterna, questa paura e questa attesa della guerra, di un altro conflitto mondiale che sta per scoppiare? Qual è la causa? Di certo segnala il crollo di tutti i valori, morali e spirituali, e l'esaltazione dei valori sensoriali, degli oggetti creati dalla mano e dalla mente. Che cosa accade se non riconosciamo altro valore che quello degli oggetti dei sensi, dei prodotti della mente, delle mani e delle macchine? Più valore diamo alle cose, maggiore sarà la confusione, non è vero? Non è una mia teoria. Non avete bisogno di citare nessun libro per confermare che i vostri valori, le vostre ricchezze, la vostra vita economica e sociale si basano su cose prodotte dalle mani e dalle macchine. E così viviamo e agiamo immersi nei valori sensoriali. Gli oggetti della mente, della mano e della macchina sono diventati i più importanti e, quando gli oggetti diventano così importanti, crediamo sempre più in essi. Non è forse questo ciò che sta avvenendo nel mondo? Assegnare sempre più importanza ai valori sensoriali crea confusione, e da questa confusione cerchiamo di fuggire in molti modi: la religione, l'economia, la politica, l'ambizione, il potere e la ricerca della verità. Ma la verità è sotto gli occhi, non abbiamo bisogno di andarla a cercare, e chi la cerca non la troverà mai. La verità è ciò che è, e questa è la sua bellezza. Ma se immaginiamo che sia in un certo modo e iniziamo a cercarla, iniziamo anche una lotta, e la lotta non è comprensione. Per questo dobbiamo restare immobili, passivamente consapevoli, e osservare. Vedremo che la nostra esistenza, le nostre azioni ruotano dentro la distruzione, dentro la sofferenza; e, come un'ondata, confusione e caos ci assalgono. Non ci sono intervalli nella confusione della nostra esistenza. Qualunque cosa facciamo sembra condurci al caos, alla sofferenza e all'infelicità. Osservate la vostra vita e vedrete che è sempre in bilico sull'orlo della sofferenza. Il nostro impegno, gli interventi sociali, i tentativi politici, le consultazioni tra nazioni per fermare la guerra, in realtà la stimolano. La distruzione segue la scia della vita, tutto ciò che facciamo provoca morte. Questo è ciò che sta realmente accadendo. È possibile mettere immediatamente fine a tutta questa sofferenza, senza lasciarci travolgere dall'ondata della confusione e del dolore? Grandi maestri come il Buddha e Cristo sono venuti e forse hanno liberato se stessi dalla confusione e dal dolore. Ma non sono riusciti a impedire il dolore, non hanno fermato la confusione. La confusione continua, il dolore continua. Se, vedendo questa confusione economica e sociale, questo caos, questo dolore, abbandoniamo il mondo per ritirarci in quella che viene chiamata vita religiosa, forse potremmo pensare di stare seguendo quei grandi maestri, ma il mondo continua a essere nel caos, con la sua sofferenza e le sue distruzioni, con l'infinito dolore dei suoi ricchi e dei suoi poveri. Il problema, il vostro e il mio, è se sia possibile mettere fine immediatamente al dolore. Se, vivendo nel mondo rifiutiamo di esserne assoggettati, potremo aiutare altre persone a uscire da questo caos, non in futuro, non domani, ma adesso. Ecco il nostro problema. La guerra si sta avvicinando, sempre più distruttiva e spaventosa. Non possiamo impedirla, perché le controversie sono troppe e troppo forti. Ma voi e io possiamo essere consapevoli della confusione e del dolore in questo preciso momento, non è così? Se ne siamo coscienti, siamo nella posizione di risvegliare negli altri la stessa comprensione della verità. In altre parole, possiamo essere istantaneamente liberi? Perché questa è l'unica via per uscire dalla sofferenza. La consapevolezza avviene sempre nel presente, e se diciamo: "Lo farò domani", l'ondata della confusione ci travolgerà e saremo sempre immersi nella confusione. È possibile pervenire allo stato in cui si percepisce istantaneamente la verità da noi stessi, mettendo così fine alla confusione? Io affermo di sì, e affermo che questa è l'unica via. Si può e si deve fare, senza affidarsi a supposizioni e credenze. Indurre questa straordinaria rivoluzione, che non è la rivoluzione per sbarazzarsi dei capitalisti e installare altri al loro posto, indurre questa meravigliosa trasformazione che è l'unica, vera rivoluzione: ecco il nostro problema. Ciò che in genere si indica come rivoluzione non è che la continuazione, o la modificazione della destra secondo le idee della sinistra. La sinistra non è che una continuazione della destra, anche se in forma diversa. La destra si basa sui valori sensoriali, e la sinistra ne continua i valori in una diversa espressione. La vera rivoluzione può avvenire quando io, l'individuo, divento consapevole nel mio rapporto con l'altro. I rapporti con l'altro, con la moglie, con i figli, con i superiori, con i conoscenti: questa è la società. Non esiste una società in astratto. La società è ciò che creiamo voi e io attraverso il nostro rapporto, è la proiezione esterna dei nostri stati psicologici interiori. Se né voi né io conosciamo noi stessi, modificare l'esterno, che è una proiezione dell'interno, non ha alcun significato; non ci possono essere cambiamenti o modificazioni significative nella società finché non capisco me stesso in relazione a voi. Instaurando una relazione confusa, creo una società che è una replica, l'espressione esteriore del mio modo di essere. Potremmo discutere se la società, l'espressione esterna, mi ha prodotto o se io ho prodotto la società. Non è forse evidente che io, attraverso il mio rapporto con l'altro, creo la società, e che se non trasformo radicalmente me stesso non potrò trasformare profondamente la società? Se affidiamo la trasformazione della società a un sistema, stiamo fuggendo dal problema, perché un sistema non può trasformare l'uomo. Come la storia dimostra, è l'uomo che trasforma il sistema. Finché non avrò conosciuto me stesso nel mio rapporto con voi, non farò che provocare caos, dolore, distruzione, paura e brutalità. Conoscere me stesso non è un problema di tempo: è in questo preciso istante che mi conosco. Se dico: "Mi conoscerò domani", sto creando altro caos e sofferenza, e la mia azione è distruttiva. Nel momento stesso in cui uso il futuro introduco l'elemento tempo, e sono quindi travolto dall'ondata confusionale e distruttiva. Capire non è domani: è adesso. Il domani è per la mente pigra, la mente indolente, la mente che non è interessata al problema. Se ci interessa qualcosa lo facciamo immediatamente, capiamo immediatamente e interveniamo immediatamente. Se non cambiamo adesso non cambieremo mai, perché un cambiamento che avverrà domani sarà una semplice modificazione, non una vera trasformazione. La trasformazione può essere solo immediata. La rivoluzione è adesso, non domani.</p>
<p>Quando ciò accade, i problemi scompaiono perché l"io' non è più preoccupato per se stesso. Allora l'ondata della distruzione non ci travolgerà più.</p>

<h2>L'ambizione</h2>
<p>Il bambino ha pianto per tutta la notte, e la povera madre ha fatto di tutto per calmarlo. Gli ha cantato delle canzoni, l'ha rimbrottato, l'ha coccolato e cullato, ma non è servito. Il bambino sta mettendo i dentini, e per i genitori è stata una notte pesante. Ora l'alba si sta profilando sopra lo scuro contorno degli alberi e finalmente il bambino si è addormentato. C'è una calma particolare nel cielo che a poco a poco schiarisce. I grandi rami degli alberi si stagliano netti contro il cielo, nitidi e nudi. Un bambino chiama, un cane abbaia, un camion passa rombando: un altro giorno è iniziato. La madre esce di casa con il bambino in braccio, amorevolmente coperto, e cammina fino alla fermata dell'autobus. Probabilmente lo porta dal dottore. È stanca e provata dalla notte passata senza dormire, ma il bambino è profondamente addormentato. Presto il sole raggiunge la cima degli alberi e la rugiada scintilla sugli steli d'erba. Un treno fischia in lontananza e le montagne all'orizzonte sono ancora immerse nell'ombra. Un grande uccello si alza in volo gracchiando: stava covando e il nostro arrivo l'ha disturbato. Ci siamo avvicinati troppo in fretta e non ha avuto il tempo di coprire le uova di foglie secche. Sono più di una dozzina. Anche se non le ha coperte, è difficile vederle: le ha nascoste con cura e ora ci sta osservando da un albero poco lontano. Alcuni giorni dopo avremmo rivisto la madre con la sua nidiata, e il nido ormai vuoto. Fa freddo e ancora buio lungo il sentiero che attraversa i boschi stillanti e porta in cima alla collina. Le siepi sono in fiore. Qualche giorno fa la pioggia è caduta abbondante, e la terra è cedevole e molle. Sono campi di giovani patate, e più in basso nella valle sorge la città. È uno splendido mattino dorato. Oltre la collina, il sentiero torna indietro verso la casa. È una donna intelligente. Legge tutti i libri che escono e va a vedere tutti gli spettacoli, ed è bene informata sull'ultima filosofia di moda. È stata in analisi e ha letto molti libri di filosofia, di cui conosce bene il linguaggio. Cerca di conoscere le persone che contano e una di queste, incontrata casualmente, l'ha tenuta con sé. Ha facilità di parola e si esprime con equilibrio ed efficacia. È stata sposata, e non ha figli; ma ormai tutto ciò appartiene al passato e ora segue una nuova strada. Probabilmente è ricca, perché attorno a sé ha l'alone peculiare della ricchezza. Mi ha chiesto senza preamboli: "Che cosa fa per l'attuale crisi mondiale?". Probabilmente è una delle sue domande standard. Poi mi ha fatto altre domande, più interessate, su come impedire la guerra, sul comunismo e sul futuro dell'umanità. Le guerre, tutti questi disastri e sofferenze, non sono forse il risultato del nostro modo di vivere? Non siamo tutti responsabili di questa crisi? Il futuro è nel presente, e il futuro non cambierà finché non avremo compreso il presente. Non pensa che tutti noi siamo responsabili del conflitto e della confusione in atto? "Può darsi, ma a che cosa serve riconoscere la propria responsabilità? Che valore può avere la mia minuscola capacità di azione in una così ampia distruzione in atto? Come può il mio modo di pensare influire sulla generale stupidità degli uomini? Il mondo è dominato dalla più bieca stupidità, e la mia intelligenza non ha la minima possibilità di influire su di essa. Inoltre, quanto tempo ci vuole perché l'azione di un individuo produca degli effetti nel mondo?", mi ha chiesto. Il mondo è forse diverso da lei? La società non è stata forse costruita da individui come lei e come me? Per provocare un cambiamento radicale nella struttura della società, non dobbiamo trasformare radicalmente noi stessi? Come può avvenire una radicale trasformazione dei valori se non inizia in ciascuno di noi? La soluzione dell'attuale crisi potrà venire da una nuova ideologia, da nuovi programmi economici? Non devo forse iniziare a riconoscere il conflitto e la confusione dentro di me, e la loro proiezione nel mondo? Può un'ideologia unire gli uomini? Non sono proprio le ideologie che mettono l'uomo contro l'uomo? Non dobbiamo forse abbandonare tutte le barriere ideologiche, perché tutte le barriere sono ideologiche, ed esaminare i problemi che ci affliggono non attraverso formule e conclusioni preconcette, ma direttamente e senza pregiudizi? Non ci poniamo mai in rapporto diretto con i nostri problemi, ma sempre attraverso una formula, un preconcetto. Solo entrando direttamente in rapporto con i problemi potremo risolverli. Non sono stati i problemi a mettere l'uomo contro l'uomo, ma l'idea che abbiamo dei problemi. I problemi ci uniscono e le idee ci dividono. Se posso chiederglielo, per quale motivo l'attuale crisi la preoccupa tanto? "Non so... ma vedo tanto dolore, tanta sofferenza, e sento che bisognerebbe fare qualcosa". La sua è reale preoccupazione, oppure è ambizione di riuscire a fare qualcosa? "In questi termini, sì, potrebbe essere ambizione di fare qualcosa in cui riuscire". Quanto poche sono le persone altrettanto sincere riguardo a se stesse! Tutti vogliamo avere successo, o per noi stessi o per il nostro ideale, la credenza con cui ci identifichiamo. L'ideale è una nostra proiezione, un prodotto della nostra mente, della mente che percepisce attraverso i propri condizionamenti. Per queste proiezioni lavoriamo, fatichiamo e moriamo. Il nazionalismo, come l'adorazione di Dio, non è che esaltazione di noi stessi. La cosa importante, di fatto e ideologicamente, è l'io', non i disastri, non il dolore. In realtà non vogliamo fare nulla contro questa crisi, che è solo un'occasione per gli sfruttatori, un campo d'azione per i politici e gli idealisti. Perché siamo così ambiziosi? "Se non lo fossimo, nessuno farebbe niente. Se non fossimo ambiziosi ci sposteremmo ancora su carretti a cavalli. Ambizione è un altro nome del progresso. Senza progresso inaridiremmo, appassiremmo". Il nostro agire genera anche guerre e sofferenze indicibili. L'ambizione è progresso? Per il momento non prendiamo in considerazione il progresso, ma l'ambizione. Perché siamo ambiziosi? Perché vogliamo riuscire, diventare qualcuno? Perché lottiamo per emergere? Perché tutti questi sforzi per affermarci, personalmente o appoggiandoci a un'ideologia o allo stato? Non è forse l'affermazione di sé la causa principale del conflitto e della confusione? Senza ambizione, moriremmo? L'assenza di ambizione è la morte fisica? "Ma chi vuole vivere senza affermarsi e senza riconoscimenti?". Non è forse il desiderio di avere successo, di ricevere applausi, che crea conflitto interno ed esterno? Non nutrire ambizioni significa appassire? Non essere in conflitto significa stagnazione? Possiamo drogarci, istupidirci attraverso credenze e dottrine, e in questo modo non vedere più i nostri profondi conflitti. In genere ci droghiamo attraverso l'attività, di qualunque tipo. Certo, l'attuale è una situazione di decadenza, di distruzione. Ma quando mai prendere coscienza del falso significa morire? Essere consapevoli dell'ambizione, in qualunque sua forma (ambizione di felicità, di successo, di Dio), porta a una crisi, all'interno e all'esterno, ma non certo alla fine dell'azione, non certo alla fine della vita. Perché siamo ambiziosi? "Se non fossi sempre tesa a un risultato, mi annoierei. Nutrivo grandi ambizioni per mio marito, e suppongo che lei mi farà notare che attraverso mio marito coltivavo grandi ambizioni per me stessa e che ora esprimo la mia ambizione attraverso un ideale. Non ho mai riflettuto sull'ambizione, ero semplicemente ambiziosa". Perché siamo così ingegnosi e ambiziosi? L'ambizione non sarà un tentativo di fuga da ciò che è? Questa ingegnosità non si rivela stupidità? Perché abbiamo tanta paura di ciò che è? Che senso ha fuggire se siamo sempre di fronte a noi stessi? Anche se riusciamo a fuggire da una situazione, ciò che siamo è sempre lì, generando conflitto e sofferenza. Perché ci fa tanta paura la nostra solitudine, il nostro vuoto? Qualunque azione intrapresa per fuggire da ciò che è è destinata a causare dolore e antagonismo. Il conflitto è la non consapevolezza di ciò che è, la fuga da ciò che è; non c'è altro conflitto. E il conflitto diventa sempre più complesso e insolubile perché non vogliamo affrontare ciò che è. La complessità non è in ciò che è, ma nelle vie di fuga.</p>

<h2>L'individuo e l'ideale</h2>
<p>"L'India è distrutta. Vogliamo ricostruirla, ma non sappiamo da dove cominciare. Vedo l'importanza delle masse, ma ne vedo anche i pericoli. Ho creduto all'ideale della nonviolenza, ma ci sono stati massacri e dolore. Sin dalla partizione dell'India, le nostre mani si sono macchiate di sangue e stiamo ricostruendo l'esercito. Parliamo di nonviolenza, ma ci prepariamo alla guerra. Io sono confuso, e così i nostri uomini politici. In carcere ho letto molto, ma non mi ha aiutato a capire che posizione prendere. Possiamo esaminare un punto alla volta? Per cominciare, lei sottolinea l'importanza dell'individuo, ma non occorre un'azione collettiva?". L'individuo è, essenzialmente, il collettivo; la società è un prodotto degli individui. L'individuo e la società sono interrelati, non è vero? Non sono cose separate. L'individuo crea la struttura della società, e la società, o ambiente, modella l'individuo. Benché l'ambiente lo condizioni, l'individuo ha sempre la possibilità di liberarsi, di infrangere i legami con i condizionamenti. È l'individuo il creatore dell'ambiente di cui diventa schiavo, ma conserva il potere di liberarsene e di creare un ambiente che non ottunda la sua mente e il suo spirito. L'importanza dell'individuo risiede nella capacità di affrancarsi dal condizionamento e di comprendere la realtà. Un individuo che aderisca rigidamente ai propri condizionamenti costruirà una società basata sulla violenza e l'antagonismo. L'individuo è fatto di rapporti, altrimenti non c'è individuo. Non capire che cosa sono i rapporti genera conflitto e confusione. Se l'individuo non comprende il proprio rapporto con gli altri, con le cose, con le idee e le credenze, imporgli un modello collettivo di qualunque tipo equivale a darsi la zappa sui piedi. Imporre un nuovo modello collettivo richiede apparentemente un movimento di massa, ma i nuovi modelli sono un'invenzione di pochi individui, e la massa è ipnotizzata dagli slogan più recenti, dalla promessa di una nuova utopia. La massa resta quella di prima, con nuovi capi, nuovi slogan, nuovi preti e nuove dottrine. Ma la massa è fatta da lei e da me, è composta di individui; le 'masse' sono una finzione, è una parola che serve agli scopi degli sfruttatori e dei politici. I molti sono spinti all'azione, alla guerra, dai pochi, e i pochi incarnano i desideri e le richieste dei molti. È di fondamentale importanza la trasformazione dell'individuo, ma non per aderire a un modello qualsivoglia. I modelli condizionano sempre, e un individuo condizionato è perennemente in conflitto con se stesso e quindi con la società. È relativamente semplice sostituire un nuovo modello di condizionamento al vecchio, ma liberarsi da tutti i condizionamenti è tutta un'altra cosa. "Devo riflettervi attentamente, ma credo di cominciare a capire che lei sottolinea l'importanza dell'individuo, non come separato e antagonista alla società. Ora vorrei passare al secondo punto. Io ho sempre agito per un ideale, e non capisco perché lei neghi l'ideale. Potrebbe spiegarmelo?". La comune moralità si fonda sul passato o sul futuro, sulla tradizione, su come dobbiamo comportarci. Come dovrebbe essere diventa l'ideale in opposizione a ciò che è stato, il futuro in conflitto con il passato. La nonviolenza è l'ideale di ciò che dovrebbe essere, perché ciò che è stato era la violenza. Ciò che è stato proietta ciò che dovrebbe essere: ciò che avviene proietta il suo opposto, fatto a suo uso e consumo. L'antitesi è un allargamento della tesi, ogni opposto contiene il suo stesso contrario. Essendo violenta, la mente proietta il suo opposto: l'ideale della nonviolenza. Si crede che l'ideale serva a vincere il suo opposto, ma è vero? L'ideale non è forse una fuga da ciò che è stato o da ciò che è? Il conflitto tra la realtà e l'ideale è ovviamente un mezzo per posporre la comprensione della realtà, e questo conflitto crea un altro problema che ha la funzione di nascondere il problema immediato. L'ideale è una fuga molto rispettabile dal reale. L'ideale della nonviolenza, come qualunque utopia collettiva, è fittizio. L'ideale, ciò che dovrebbe essere, ci serve a nascondere e a evitare ciò che è. La ricerca di un ideale è la ricerca di remunerazione. Forse lei rigetta le remunerazioni materiali, ritenendole futili e barbare, come in effetti sono. Ma la sua ricerca di un ideale è ricerca di remunerazione a un livello diverso e ugualmente sciocco. L'ideale è una compensazione, uno stato fittizio immaginato dalla mente. Essendo violenta e divisiva, la mente proietta una compensazione gratificante, una finzione che chiama ideale, o utopia futura, e la persegue vanamente. Proprio questa ricerca è il conflitto, ma nello stesso tempo è un gradevole differimento della realtà presente. L'ideale, il come dovrebbe essere, non ci aiuta a capire ciò che è; anzi, lo impedisce. "Lei dunque afferma che i nostri capi politici e i nostri maestri sbagliano proclamando e perseguendo un ideale?". Lei, che cosa ne pensa? "Se capisco correttamente le sue parole... ". Vede, non si tratta di capire correttamente le parole di un altro, ma di vedere la realtà. La realtà non è un'opinione, non dipende da un capo o da un maestro. È il peso delle opinioni che impedisce la percezione della realtà. L'ideale, o è una finzione immaginaria che comprende il suo opposto, oppure no. Non ci sono due possibilità. La verità va vista da noi stessi, non dipende da nessun maestro. "Dire che l'ideale è una finzione scardina tutto il mio modo di pensare. Intende dire che inseguire un ideale è inutile?". Non è forse una lotta inutile, una finzione autogratificante? "Anche se mi sconvolge, sono costretto ad ammettere che è così. Diamo per scontate così tante cose che non osserviamo mai da vicino ciò che abbiamo sotto gli occhi. Inganniamo noi stessi, e le sue indicazioni sovvertono totalmente l'assetto dei miei pensieri e delle mie azioni. Ciò potrebbe rivoluzionare l'insegnamento, tutta la nostra vita e il modo di agire. Credo di scorgere le implicazioni di una mente libera dall'ideale, dal come dovrebbe essere. Per questa mente, l'azione assumerebbe un significato completamente diverso da quello a cui è abituata. Una compensazione non può mai essere un'azione, ma solo una reazione che noi vantiamo come azione! Ma, abbandonando gli ideali, come si affronta il reale, o ciò che è stato?". La comprensione del vero presente può avvenire solo quando l'ideale, il come dovrebbe essere, è cancellato del tutto dalla mente, cioè quando il falso è visto come falso. Ciò che dovrebbe essere è anche ciò che dovrebbe non essere. Finché la mente si rapporta al presente attraverso una compensazione, positiva o negativa, non lo potrà mai conoscere. Per capire il presente dobbiamo essere in totale comunione con esso; il nostro rapporto non può passare attraverso lo schermo dell'ideale o del passato, della tradizione, delle esperienze. L'unico problema sta nel liberarsi dai falsi approcci. Ciò significa capire il condizionamento, che è la mente stessa. Il problema è la mente, non i problemi che la mente crea. Risolvere i problemi riguarda solo gli effetti, e porta solo ad altra confusione e illusione. "Come si fa a capire la mente?". Le modalità della mente sono le modalità stesse della vita, non della vita ideale, ma della vita reale, con i suoi piaceri e le sue sofferenze, le sue falsità e chiarezze, la sua presunzione e la sua umiltà. Comprendere la mente significa essere consapevoli del desiderio e della paura. "La prego, stiamo correndo un pò troppo... Come si fa a conoscere la mente?". Per conoscere la mente, non dobbiamo conoscerne i funzionamenti? La mente non è che esperienze, quelle del presente e quelle accumulate. La mente è il passato che reagisce al presente, che a sua volta crea il futuro. Perciò occorre capire la totalità del suo funzionamento. "Iniziando da dove?". Dall'unico, vero inizio: il rapporto. La vita è rapporto, essere è relazionarsi. La mente si può capire solo nello specchio dei rapporti, perciò inizi a guardarsi in questo specchio. "Intende nel rapporto con mia moglie, i miei conoscenti, e così via? Non è un campo molto limitato?". Ciò che appare piccolo e limitato, se esaminato correttamente, si rivela insondabile. È come un imbuto: il piccolo sfocia nel grande. Osservato con attenzione passiva, il limitato rivela la propria illimitatezza. Alla sua sorgente, un fiume è piccolissimo, quasi non lo si vede. "Quindi devo iniziare da me e dai miei rapporti più prossimi?". Certo. I rapporti non sono mai piccoli o ristretti. Che sia con uno solo o con molti, il rapporto è un processo complesso, che si può affrontare con una visione ristretta oppure libera e ampia. Il modo di affrontarlo dipende dallo stato mentale. Se non iniziamo da noi, da dove inizieremo? Anche se iniziamo da un aspetto di scarsa importanza, siamo in rapporto con esso, e la mente ne è il centro. Che iniziamo da lontano o da vicino, è lì che siamo. Se non capiamo noi stessi, qualunque cosa facciamo provocherà inevitabilmente confusione e dolore. L'inizio è anche la fine. "Ho viaggiato in posti lontani, ho visto e fatto molte cose, ho pianto e riso come tanti altri, e ora mi vedo costretto a fare ritorno a me stesso. Mi sento come quel sannyasi che si mise alla ricerca della verità. Passò molti anni andando da un maestro all'altro, e tutti gli indicavano una via diversa. Alla fine, deluso, tornò a casa e proprio lì trovò la pietra preziosa! Ora vedo la stupidità di frugare l'universo intero alla ricerca di quella felicità che va trovata solo nel nostro cuore, quando la mente è purificata. Lei ha perfettamente ragione. Inizierò da dove ho cominciato, inizio da me stesso".</p>

<h2>Paura e fuga</h2>
<p>Stavamo salendo, inesorabilmente ma senza movimenti percepibili. Sotto di noi si stendeva un mare di nuvole di un bianco abbacinante, onde e onde di nuvole fin dove si spingeva la vista. Sembravano straordinariamente solide e seducenti. Qua e là, mentre salivamo in ampi cerchi, si aprivano squarci in quella schiuma abbagliante da cui traspariva il verde della terra sottostante. Sopra di noi si stendeva il limpido cielo invernale, delicato e infinito. Una massiccia catena di picchi innevati si allungava da nord a sud, luccicando sotto un sole sfolgorante. Quelle montagne raggiungevano i quattromila metri di altezza, ma noi le avevamo superate e salivamo ancora. Erano montagne conosciute, e sembravano così vicine e tranquille. Quando fummo alla quota richiesta di seimila metri virammo a sud, e le alte cime si allontanarono verso nord. Il passeggero seduto accanto a me era molto loquace. Quelle montagne gli erano estranee, e aveva sonnecchiato per tutta la salita. Ora era sveglio e desideroso di comunicare. Sembrava che fosse in viaggio per affari che conduceva per la prima volta, era un uomo dai molti interessi, di cui parlava con buona conoscenza. Sotto di noi si stendeva la buia e lontana distesa del mare, su cui le navi erano minuscoli puntini. Non vi fu la più piccola oscillazione delle ali mentre volavamo sopra alcune città illuminate della costa. Mi stava dicendo quanto fosse difficile non avere paura, non di un incidente aereo, ma di tutti i possibili incidenti della vita. Era sposato e aveva dei bambini, e c'era sempre quella paura non solo del futuro, ma di tutto. Era una paura priva di un oggetto specifico e, benché fosse un uomo di successo, la paura rendeva la sua vita dolorosa e pesante. Era sempre stato di carattere apprensivo, ma ora lo era sempre di più e faceva sogni terribili. Sua moglie conosceva questa sua paura, ma non era conscia della sua gravità. La paura esiste solo in relazione a qualcosa. A livello astratto è soltanto una parola, e la parola 'paura' non è la paura reale. Sa dirmi precisamente di che cosa ha paura? "Non sono mai riuscito a mettere il dito sulla piaga. Anche i miei sogni sono molto vaghi, ma il tema conduttore è sempre la paura. Ne ho parlato ai miei amici e sono ricorso ai medici, ma non mi hanno preso sul serio oppure non mi sono stati di grande aiuto. È una bestia che mi sfugge, ma di cui vorrei liberarmi". Vuole davvero liberarsene, o lo dice tanto per dire? "So che rischio di sembrare banale, ma non so davvero cosa darei per liberarmi da questa paura. Non sono una persona religiosa, ma mi sono sorpreso a pregare di venirne liberato. Quando mi getto nel lavoro, o in uno sport, la paura non c'è. Ma è un mostro sempre in agguato, e dopo un pò mi assale di nuovo". In questo momento, ha paura? La percepisce qui? È conscia o è nascosta? "La avverto, ma non saprei dire se è conscia o inconscia". La sente lontana o vicina, non in termini spaziali ma in termini di sensazione? "Quando ne sono cosciente è molto vicina. Ma che importanza ha?". La paura può esistere solo in relazione a qualcosa. Può trattarsi della sua famiglia, del lavoro, dell'ansia per il futuro, della morte. Lei ha paura della morte? "Non particolarmente, anche se preferirei una morte rapida a una malattia prolungata. Non penso che l'ansia riguardi la mia famiglia, e neppure il lavoro". Allora la causa della sua paura deve essere molto più profonda di quella dei normali rapporti. Qualcun altro potrebbe aiutarla a riconoscerla, ma avrà molto più valore se lo scopre da sé. Perché i normali rapporti non le fanno paura? "Tra mia moglie e me c'è amore. Lei non cerca altri uomini e io non sono attratto da altre donne. Ci completiamo reciprocamente. I figli danno molte preoccupazioni, e faccio per loro tutto quello che posso, ma l'instabilità economica del mondo non garantisce nessuna sicurezza finanziaria, e anche loro dovranno fare tutto quello che potranno. Il mio lavoro è abbastanza sicuro. Naturalmente, c'è sempre la paura che a mia moglie accada qualcosa". Quindi, lei vive questi rapporti con grande sicurezza. Che cosa le dà questa certezza? "Non so, ma è così. Bisogna dare qualcosa per certo, no?". Il punto non è questo. Mi consente di approfondire? Che cosa la rende così sicuro nei riguardi dei suoi rapporti più intimi? Ha detto che sua moglie e lei si completano reciprocamente. Che cosa intende? "Ognuno trova nell'altro gioia, amicizia e comprensione. In senso profondo, dipendiamo l'uno dall'altra. Sarebbe un brutto colpo se accadesse qualcosa a uno di noi. In questo senso siamo molto dipendenti". Che cosa intende esattamente? Che senza sua moglie si sentirebbe perduto, che si sentirebbe disperatamente solo? E sua moglie prova le stesse cose. Questo è essere reciprocamente dipendenti. "Che cosa c'è di male?". Non stiamo giudicando o condannando, stiamo semplicemente esaminando. È sicuro di volerlo fare? Sì? Allora procediamo. Senza sua moglie lei si sentirebbe solo, si sentirebbe perduto nel senso più totale della parola. Quindi, sua moglie le è indispensabile. Giusto? Fa dipendere da lei la sua felicità, e questa dipendenza è ciò che chiamiamo amore. Lei ha paura di essere solo, sua moglie è sempre presente per tamponare la sua solitudine, e lei quella di sua moglie. Ma la realtà rimane, non è vero? Ci usiamo l'un l'altro per tamponare la nostra solitudine, cerchiamo di fuggirla in modi diversi, in varie forme di relazione, e così le nostre relazioni diventano dipendenze. Ascolto la radio perché la musica mi dà gioia, mi allontana da me. Anche i libri, gli interessi, sono un'ottima via di fuga da me stesso. Ma tutto ciò ci dà dipendenza. "Perché non dovrei fuggire da me stesso? Io non ho nulla di cui essere orgoglioso, e identificandomi con mia moglie, che è molto migliore di me, mi libero da me stesso". Sì, fuggire da noi stessi è quello che facciamo quasi tutti. Ma, fuggendo da se stesso, lei è diventato dipendente. La dipendenza diventa sempre più grande, e la fuga sempre più necessaria, in proporzione alla paura di ciò che è. Moglie, libri, musica assumono un'importanza enorme. La fuga diventa tutto, la cosa più importante. Uso mia moglie come mezzo per fuggire da me stesso, e quindi sono molto attaccato a lei. Deve essere mia, non posso permettermi di perderla, e anche lei vuole essere posseduta perché anche lei mi usa. Il bisogno di fuga è comune, e ci usiamo reciprocamente a questo fine. E questo usare l'altro è chiamato amore. Lei non si piace e quindi fugge da se stesso, da ciò che è. "Sì, mi sembra un discorso ragionevole. Ma perché starei scappando? da che cosa?". Dalla sua solitudine, dal suo vuoto, da ciò che lei è. Se lei fugge da ciò che è, ovviamente non può vederlo. Per prima cosa deve smettere di fuggire, di scappare, perché solo così si vedrà per quello che è. Ma non può vederlo se si limita a giudicare o se guarda solo attraverso ciò che le piace e ciò che non le piace. Lei chiama qualcosa 'solitudine' e cerca di fuggirla, ma la paura è proprio la fuga da ciò che è. Ha paura della solitudine, del suo vuoto, e la dipendenza è il modo per nasconderla. Perciò la paura non le dà tregua, e non gliela darà finché continuerà a fuggire da ciò che è. Identificarsi anche totalmente con qualcosa, una persona o un'idea, non è una garanzia di fuga, perché la paura è sempre sullo sfondo. Irrompe nei suoi sogni quando c'è uno squarcio nell'identificazione. E ci sono sempre momenti di rottura dell'identificazione, a meno che non si sia degli squilibrati. "Quindi la mia paura deriverebbe dal mio vuoto, dalla mia scarsezza... Sì, lo vedo. È vero. Ma cosa posso fare?". Niente. Qualunque cosa lei facesse sarebbe un altro tentativo di fuga. Ecco la cosa principale da capire. Allora vedrà di non essere qualcosa di diverso, di separato da questo stesso vuoto. Lei è la sua stessa insufficienza. Ciò che osserva il proprio vuoto è il vuoto stesso. Procedendo ancora, vedrà che non la chiamerà più solitudine, il bisogno di denominare sarà scomparso. Ancora più oltre, e questo è molto difficile, ciò che chiamiamo solitudine non esisterà più. C'è la cessazione totale della solitudine, del vuoto, del pensatore e del pensiero. Solo ciò può mettere fine alla paura. "E l'amore, che cosa diventa?". L'amore non è identificazione, non è il pensiero sull'amore. Quando c'è l'amore, lei non pensa all'amore. Ci pensa solo quando l'amore non c'è, quando c'è distanza tra lei e l'oggetto del suo amore. Là dove c'è comunione non c'è pensiero, non c'è immaginazione né ricordo. Solo quando la comunione si rompe, a qualunque livello, inizia il processo del pensiero, delle immaginazioni. L'amore non è la mente. La mente è il fumo della gelosia, della possessività, della perdita, della nostalgia del passato, dell'ansia del domani, della preoccupazione e della sofferenza, e questo fumo soffoca la fiamma. Se non c'è fumo, la fiamma brilla. Le due cose non possono coesistere. Credere che possano coesistere è un semplice desiderio. Il desiderio è un prodotto del pensiero, e il pensiero non è amore.</p>

<h2>Tempo e trasformazione</h2>
<p>Vorrei parlare del tempo, perché potremo sperimentare la ricchezza, la bellezza e il valore di ciò che è senza tempo, della verità, solo quando avremo compreso nella sua interezza il processo del tempo. Tutti, a modo nostro, cerchiamo la felicità, un senso di ricchezza. Una vita che abbia significato, che conduca alla vera ricchezza, non appartiene certo al tempo. Questa vita è senza tempo, come l'amore, e per conoscere ciò che è privo di tempo non possiamo avvicinarlo attraverso il tempo, ma comprendendo che cos'è il tempo. Non possiamo usare il tempo per raggiungere, conoscere e realizzare il senza tempo. Invece facciamo proprio così: passiamo il tempo a cercare di raggiungere il senza tempo. Perciò dobbiamo anzitutto capire che cosa intendiamo con la parola 'tempo', perché io vedo la possibilità di liberarci dal tempo. Ma occorre conoscere il tempo nella sua globalità, e non nelle sue frazioni. È interessante renderci conto che viviamo immersi nel tempo, non nel senso di sequenza cronologica, minuti, ore, giorni e anni, ma immersi nei ricordi. Viviamo nel tempo, siamo il prodotto del tempo. La nostra mente è il prodotto di infiniti ieri, e il presente non è che il collegamento tra il passato e il futuro. La nostra mente, le nostre azioni, tutto il nostro essere si fondano sul tempo. Senza il tempo non potremmo pensare, perché il pensiero è il prodotto del tempo, il prodotto di innumerevoli ieri, e non c'è pensiero se non c'è memoria. La memoria è il tempo, perché vi sono due forme di tempo: il tempo cronologico e quello psicologico. Il tempo è il giorno prima cronologico e il giorno prima psicologico. Non possiamo ignorare il tempo cronologico: sarebbe assurdo e perderemmo un treno dopo l'altro. Ma, a parte quello cronologico, esiste davvero il tempo? A parte il tempo della giornata di ieri, il tempo esiste se la mente lo pensa? Esiste il tempo al di fuori della mente? Il tempo, il tempo psicologico, è senza dubbio un prodotto della mente. Senza il pensiero non ci sarebbe il tempo, poiché il tempo non è che il ricordo di ieri unito all'oggi per costruire il domani. Il ricordo dell'esperienza passata che reagisce al presente crea il futuro, che è ancora pensiero, una direzione tracciata dalla mente. Il processo del pensiero evoca una progressione psicologica temporale, ma ha la stessa realtà del tempo cronologico? E possiamo usare il tempo, che è un prodotto della mente, per conoscere l'eterno, ciò che è privo di tempo? Come ho già detto, la felicità non appartiene al giorno prima, la felicità non è prodotta dal tempo; la felicità è sempre nel presente, è uno stato senza tempo. Non so se avete notato che in un momento di estasi, di felicità creativa, di luce in mezzo all'oscurità, non c'è il tempo: c'è solo l'immediato presente. Poi, quando l'esperienza del presente è finita, la mente interviene a ricordare l'esperienza e a desiderare di continuarla, di averne sempre di più, e così crea il tempo. Ecco come il tempo è creato dal 'sempre di più'. Il tempo è acquisizione e anche distacco, che è ancora un'acquisizione della mente. Disciplinare la mente all'interno del tempo, condizionare il pensiero all'interno dello schema temporale, che è memoria, non ci svelerà di sicuro ciò che è senza tempo. La trasformazione è una questione di tempo? In genere siamo abituati a pensare che la trasformazione richieda tempo: io sono una certa cosa e cambiare ciò che sono in ciò che dovrei essere richiede tempo. Sono avido, con tutti i corollari dell'avidità che sono la confusione, l'antagonismo e il conflitto, e penso che trasformarmi in una persona non avida richieda tempo. Considero il tempo un mezzo per evolvermi in qualcosa di migliore, per diventare qualcos'altro. Il problema è questo: siamo violenti, avidi, invidiosi, irascibili, dissoluti. Per trasformare ciò che è, è necessario il tempo? Anzitutto, perché vogliamo cambiare ciò che è, perché desideriamo una trasformazione? Perché siamo scontenti di noi stessi, ciò che siamo ci disturba e ci crea conflitto, e non gradendo questo stato vorremmo essere qualcosa di meglio, di più nobile e idealistico. Vorremmo una trasformazione perché viviamo nel dolore, nell'insoddisfazione e nel conflitto. Ma il conflitto si supera col tempo? Dire che sarà superato col tempo implica mantenere il conflitto. Potremmo pensare che occorrano venti giorni o vent'anni per superare il conflitto, per cambiare ciò che siamo, ma durante tutto questo periodo saremo sempre in conflitto: ecco perché il tempo non porta alla trasformazione. Usando il tempo per acquisire una qualità, una virtù, un certo stato dell'essere, non facciamo altro che evitare e posporre ciò che è. Ritengo sia un punto fondamentale da capire. L'avidità e la violenza generano dolore, guastano i nostri rapporti con gli altri, ovvero la società. Consapevoli del deterioramento dei nostri rapporti, che chiamiamo avidità o violenza, diciamo: "Col tempo riuscirò a superarlo. Praticherò la nonviolenza, la generosità, la pace". Aspiriamo alla nonviolenza perché la violenza è disarmonia, conflitto, e crediamo che col tempo potremo raggiungerla mettendo così fine al conflitto. Ma che cosa avviene in realtà? Siamo in uno stato di conflitto e vogliamo arrivare a uno stato di non conflitto. Ma uno stato di non conflitto può essere il risultato del tempo, della durata? Ovviamente no, perché mentre ci sforziamo di non essere violenti siamo ancora violenti, e quindi ancora in conflitto. Il problema è questo: possono un conflitto o una disarmonia essere superati col tempo, che siano giorni, anni o vite? Che cosa accade quando diciamo: "Praticherò la nonviolenza"? Il fatto stesso della 'pratica' indica che siamo in conflitto. Non sentiremmo il bisogno di praticare se non ci opponessimo al conflitto, ma riteniamo che opporci al conflitto sia indispensabile per superare il conflitto, superamento che richiede tempo. Ora, l'opposizione a un conflitto è un'altra forma di conflitto. Impegniamo tutta la nostra energia a opporci a un conflitto che chiamiamo avidità, invidia o violenza, e intanto la nostra mente continua a essere in conflitto. Perciò è importante vedere la falsità di un processo che dipende dal tempo per superare la violenza ed esserne liberi. Allora potremo essere ciò che davvero siamo: quella disarmonia psicologica che è la violenza. Per risolvere un problema, scientifico o esistenziale, che cosa occorre, che cos'è indispensabile? Una mente tranquilla. Una mente interessata a capire, che non è una mente riduttiva o tremendamente concentrata, atteggiamento che è ancora di opposizione. Quando desidero realmente capire qualcosa, interviene subito uno stato di tranquillità mentale. Quando ci disponiamo ad ascoltare della musica o quando guardiamo un quadro che amiamo, qual è il nostro stato mentale? La mente è in uno stato di grande agio, non è così? Ascoltando una musica che vi piace, la vostra mente non scorrazza qua e là: ascolta. Allo stesso modo, per comprendere che cosa sia il conflitto non occorre scorrazzare nel tempo, occorre stare quietamente con ciò che è, cioè con il conflitto. Allora sopravviene una calma, una pace della mente. Smettendo di dipendere dal tempo per trasformare ciò che è, perché abbiamo visto la falsità di questa dipendenza, siamo immediatamente di fronte a ciò che è. E, poiché ci interessa, la mente entra spontaneamente in uno stato di agio. In questo stato rilassato ma attento, c'è comprensione. Finché c'è conflitto, accusa, opposizione e condanna, non c'è comprensione. È ovvio che, se voglio capirvi, non posso iniziare condannandovi. Ed è questa mente rilassata, questa mente tranquilla, che può indurre la trasformazione. Quando la mente smette di fare opposizione, di fuggire, di sottovalutare o di condannare ciò che è, ma entra in uno stato di tranquilla consapevolezza, in questa tranquillità della mente che va davvero a fondo del problema scopriremo la trasformazione. La rivoluzione può avvenire soltanto ora, non in futuro. La rigenerazione è oggi, non domani. Sperimentando da voi le mie parole, scoprirete che avviene una rigenerazione immediata, un rinnovamento, una nuova freschezza, perché la mente che vuole capire, che desidera comprendere, è attenta. Il problema è che non vogliamo capire, perché abbiamo paura che la comprensione scateni una rivoluzione nella nostra vita, e quindi facciamo resistenza. Sostenere la necessità del tempo o di un ideale come strumenti di una trasformazione graduale indica che è in atto un meccanismo di difesa. Perciò la rigenerazione può avvenire solo nel presente, non domani e non in futuro. Affidarci al tempo per raggiungere la felicità, la verità o Dio, è un inganno ordito contro noi stessi. Continuiamo a vivere nell'ignoranza, e quindi nel conflitto. Vedere che il tempo non è la soluzione dei nostri problemi, ed essere quindi liberi da questa falsa idea, significa cercare davvero di capire; e allora la mente si fa spontaneamente tranquilla, senza forzarla e senza bisogno di pratiche. Quando la mente è rilassata e a suo agio, quando non va disperatamente a caccia di risposte o soluzioni, quando non fugge e non fa opposizione, solo allora può esservi rigenerazione. Allora la mente percepisce la verità, ed è la verità che ci fa liberi, non gli sforzi per liberarci.</p>

<h2>Il dolore dell'autocommiserazione</h2>
<p>Era primavera. Il sole era mite, perché il vento che soffiava dal nord portava con sé la frescura delle vette innevate. Un albero accanto alla strada, ancora spoglio una settimana prima, era coperto di foglioline verdi che luccicavano al sole. Le nuove foglie erano così tenere, così piccole e delicate nell'ampio spazio della mente, della terra e del cielo azzurro, ma presto riempirono tutto lo spazio del pensiero. Più giù lungo la strada, un altro albero era ricoperto solo di fiori senza una foglia. Il vento aveva fatto cadere i petali a terra, e alcuni bambini vi sedevano in mezzo. Erano i figli degli autisti e della servitù. Non sarebbero mai andati a scuola, sarebbero rimasti per sempre i poveri di questa terra, ma lì, tra i petali caduti a lato della strada asfaltata, quei bambini facevano parte della terra. Sorpresi dal vedere uno sconosciuto sedersi accanto a loro, zittirono improvvisamente. Smisero di giocare coi petali e per qualche istante restarono immobili come statue. Ma i loro occhi brillavano di curiosità, amicizia e timore. Un giardinetto incassato al lato della strada era invaso di fiori luminosi. Nel giardino c'era un albero, e un corvo si riparava dal sole di mezzogiorno tra le sue fronde. Aderiva con tutto il corpo al ramo e le zampe scomparivano sotto le piume. Chiamava altri corvi, oppure rispondeva ai richiami, e in dieci minuti emise un verso di cinque o sei note diverse. Probabilmente ne possedeva una gamma molto più ampia, ma quelle poche lo soddisfacevano. Era di un nero scurissimo con un collare grigio, gli occhi straordinariamente vivi erano in continuo movimento, e il becco era forte e acuminato. Era in completo riposo, eppure totalmente vivo. Era strano come la mente fosse tutta con quell'uccello. Non lo stava osservando, anche se ne aveva colto ogni minimo particolare. Non era neppure diventata l'uccello, perché non c'era identificazione. Era, rispetto all'uccello con quegli occhi e quel becco, come il mare rispetto al pesce. Era con l'uccello, attraverso e oltre di esso. La mobile, spaventata e aggressiva mente dell'uccello era parte della mente che si estendeva oltre gli oceani e oltre il tempo. La mente era ampia, sconfinata, immisurabile, e nello stesso tempo era attenta ai minimi movimenti degli occhi del corvo acquattato tra le tenere foglie primaverili. Era consapevole dei petali che cadevano, ma non c'era un punto specifico di attenzione e neppure un punto da cui scaturiva la presenza. A differenza dello spazio che contiene sempre qualcosa (un granello di polvere, la Terra o il cielo), era totalmente vuota, ed essendo vuota poteva essere presente senza una causa. La sua attenzione non aveva né radici né rami. Tutta l'energia stava in quella vuota immobilità. Non era un'energia suscitata per inseguire uno scopo, che scompare quando la tensione finisce. Era l'energia del continuo inizio, era la vita non limitata dal tempo. Alcune persone si erano incontrate per parlare dei loro problemi, e ognuno raffrontava i propri con quelli degli altri. Ma il dolore non si può paragonare. Paragonarlo a quello degli altri genera autocommiserazione. Un problema va affrontato direttamente, senza l'idea che sia più grave di quello di altri. Ci fu un momento di silenzio, poi uno dei presenti disse: "Mia madre è morta qualche anno fa. Di recente ho perso anche mio padre, e sono pieno di rimorsi. È stato un buon padre, e con lui avrei dovuto comportarmi in tutt'altro modo da come ho fatto. Le nostre idee cozzavano, e il nostro modo di vita ci aveva separati. Era una persona religiosa, mentre io esteriormente non lo sono. Il nostro rapporto era molto spesso teso, ma era comunque un rapporto, e ora che non c'è più sono affranto dal dolore. Il mio dolore non è solo rimorso, ma anche la sensazione di essere rimasto improvvisamente solo. È la prima volta che provo questo dolore, ed è molto intenso. Che cosa posso fare? Come superarlo?". Se mi è lecito chiederlo, sta soffrendo per suo padre o perché le manca un rapporto a cui era abituato? "Non credo di capire che cosa intende". Sta soffrendo perché suo padre se n'è andato o perché è rimasto solo? "So solo che soffro, e voglio uscirne. Continuo a non capire che cosa mi sta chiedendo. Può spiegarsi meglio?". Mi pare abbastanza semplice. O è addolorato per suo padre, perché amava la vita e voleva vivere, e adesso non c'è più, oppure perché si è interrotto un rapporto così importante per lei e si sente improvvisamente solo. Quale dei due? Probabilmente lei non sta soffrendo per suo padre ma perché si è ritrovato da solo, e il suo dolore è quello dell'autocommiserazione. "Che cosa intende esattamente con 'solitudine'?". Non si è mai sentito solo? "Sì, cammino spesso da solo. Faccio lunghe passeggiate da solo nel mio tempo libero". Non è diverso il senso di solitudine dall'andare semplicemente a fare una passeggiata da soli? "Se è così, credo di non sapere che cosa sia la solitudine". Qualcuno aggiunse: "Non sappiamo niente di nessuna cosa, salvo che verbalmente". Non ha mai provato un senso di solitudine, così come si soffre di un mai di denti? Quando parliamo di solitudine, ne conosciamo la sofferenza psicologica o usiamo una parola per indicare qualcosa che non abbiamo mai sperimentato direttamente? Soffriamo realmente, o pensiamo soltanto di soffrire? "Vorrei sapere che cos'è la solitudine", rispose. Vuole che gliela descriva? È la sensazione di essere completamente isolati, l'impossibilità di affidarsi a qualcosa, il senso di essere esclusi da qualunque forma di rapporto. L"io', il 'me', per sua stessa natura, erige continui muraglioni attorno a se stesso, tutte le sue attività tendono all'isolamento. Diventando consapevole del proprio isolamento si identifica con la virtù, con Dio, con le proprietà, con una persona, un paese o un'ideologia. Ma anche questa identificazione alimenta il processo di isolamento. In altre parole, cerchiamo di sfuggire con ogni possibile mezzo al dolore della solitudine, al senso di isolamento, e non lo sperimentiamo mai direttamente. È come avere paura di qualcosa che si nasconde dietro l'angolo e non affrontarlo mai, non scoprire mai di che cosa si tratta. Al contrario, fuggiamo e ci rifugiamo sempre in qualcuno o in qualcosa, alimentando così la nostra paura. Lei non ha mai provato questa solitudine, questo senso di alienazione da tutto, di totale isolamento? "Non ho idea di che cosa stia parlando". Allora, se mi consente, sa davvero che cosa sia il dolore? Ha mai provato una sofferenza intensa e lancinante come un mal di denti? Se ha mal di denti agisce immediatamente e va dal dentista. Ma di fronte al dolore si fugge attraverso le teorizzazioni, i credi, l'alcol e così via. Si agisce, ma l'azione intrapresa non è quella che ci libera dal dolore. Non è così? "Io non so cosa fare, e per questo sono qui". Prima di capire che cosa fare, non dovrebbe capire che cos'è realmente il dolore? Non si è formato semplicemente un'idea, un giudizio sul dolore? La fuga, il giudizio e la paura ci impediscono di sperimentarlo direttamente. Se ha mal di denti, non costruisce teorie e opinioni al proposito; ha mal di denti e agisce di conseguenza. Se non c'è azione, di nessun tipo, significa che non c'è reale esperienza del dolore. Per soffrire e capire che cosa sia la sofferenza, dobbiamo guardarla, e non scappare. "Non posso riportare indietro mio padre, e perciò soffro. Che cosa devo fare per superare la mia sofferenza?". Soffriamo perché non capiamo che cos'è la sofferenza. Il fatto, e l'idea che sovrapponiamo al fatto, sono due cose completamente diverse e portano in due differenti direzioni. Mi consenta di chiederle: lei soffre per il fatto reale, o per l'idea che vi proietta? "Lei non ha risposto alla mia domanda. Che cosa devo fare?". Vuole fuggire dalla sofferenza, oppure esserne libero? Se si accontenta di fuggire, allora può trovare aiuto in una pillola, in una spiegazione o in qualche forma di svago, con le inevitabili conseguenze della dipendenza, della paura, e così via. Se invece vuole essere libero dal dolore, deve smettere di scappare e diventarne consapevole senza giudicare e senza desiderare che sia diverso. Deve osservarlo, conoscerlo, scoprirne le più intime dinamiche. Allora non ne avrà più paura e non sarà più avvelenato dall'autocommiserazione. Con la conoscenza viene la libertà. Ma per conoscere il dolore dobbiamo sperimentarlo nella sua realtà, non nella sua descrizione verbale. "Posso fare una domanda?", chiese uno dei presenti. "Come dovrebbe essere la nostra vita quotidiana?". Come se vivessimo un giorno alla volta, un'ora alla volta. "E come?". Se le restasse solo un'ora di vita, che cosa farebbe? "Non so proprio", rispose preoccupato. Non metterebbe forse in ordine le sue cose, le sue proprietà, e non detterebbe le sue volontà? Non farebbe venire i familiari e gli amici, chiedendo perdono per il dolore che ha arrecato loro e perdonandoli a sua volta per il male ricevuto? Non morirebbe completamente alle cose della mente, ai desideri e al mondo? Se questo vale per la nostra ultima ora, varrà anche per i giorni e gli anni che ci rimangono. "È davvero possibile una cosa del genere?". Provi, e lo vedrà da sé.</p>

<h2>L'educazione e il valore della vita</h2>
<p>Viaggiando per il mondo ci si accorge di come la natura umana sia essenzialmente la stessa, in India come in America, in Europa come in Australia. Ciò è soprattutto vero nelle università. Si sta producendo, come con uno stampo, un tipo umano i cui interessi primari sono la sicurezza, il successo e il piacere, con il minimo di preoccupazioni possibile. L'educazione rende il pensiero indipendente molto, molto difficile. Il conformismo genera mediocrità. Diversificarsi dal gruppo o opporsi all'ambiente non è facile, ed è anche rischioso se ciò che ci interessa è il successo. La spinta al successo, ovvero la rincorsa a una ricompensa nel mondo materiale o nella cosiddetta sfera spirituale, la ricerca della sicurezza materiale e psicologica, la caccia alle comodità, tutto ciò nasconde l'insoddisfazione, reprime la spontaneità e alimenta la paura; e la paura impedisce la comprensione intelligente della vita. Con l'età, aumenta l'ottusità della mente e del cuore. Nel nostro desiderio di comodità cerchiamo un angolino tranquillo in cui i conflitti siano minimi e da cui abbiamo paura di uscire. La paura della vita, la paura di esporci e di fare esperienze, uccide lo spirito d'avventura. L'educazione, nella famiglia e nella scuola, ci ha messo paura di essere diversi dal gruppo, paura di pensare in modo contrario ai modelli sociali dominanti, e ci fa essere falsamente rispettosi dell'autorità e della tradizione. Per fortuna ci sono alcune persone sincere disposte a esaminare la problematica umana senza pregiudizi di destra o di sinistra, ma la grande maggioranza è priva dello spirito di rivolta che nasce dalla scontentezza. Arrendendoci acriticamente all'ambiente ogni spirito di rivolta muore, sepolto sotto i doveri quotidiani. Ci sono due tipi di rivolta: la rivolta violenta, che è reazione senza vera comprensione contro l'ordine esistente, e la profonda rivolta psicologica dell'intelligenza. Molti si ribellano all'ortodossia dominante solo per cadere in nuove ortodossie, nuove illusioni e autocompiacimenti non visti. In genere rompiamo con un gruppo o un'ideologia per unirci a un nuovo gruppo e a una nuova ideologia, creando così un nuovo modello di pensiero contro il quale dovremo di nuovo ribellarci. La reazione non fa che provocare altre opposizioni, e le riforme altre riforme. Ma c'è una rivolta intelligente che non è semplice reazione e che viene dalla conoscenza di sé attraverso la consapevolezza di ciò che pensiamo e sentiamo. Solo affrontando direttamente ciò che avviene, senza ritrarci davanti al dolore, manteniamo viva l'intelligenza; e l'intelligenza mantenuta viva è intuizione, che è l'unica, vera guida nella vita. Che senso ha la vita? Per che cosa viviamo e lottiamo? Se ci è stato insegnato soltanto a mirare alla condizione sociale, alla carriera, all'efficienza lavorativa e al predominio sugli altri, la nostra vita sarà futile e vuota. Se l'istruzione ci ha trasformati in studiosi e scienziati libreschi, o in specialisti drogati dalle conoscenze tecniche, non faremo che contribuire alla distruzione e al dolore del mondo. A che cosa serve l'educazione se non ci fa scoprire un senso della vita più ampio e più elevato? Possiamo essere coltissimi, ma se in noi non c'è integrazione tra pensiero e sentimento la nostra sarà una vita incompleta, contraddittoria e lacerata da mille paure. Un'educazione che non coltivi una visione integrale della vita sarà sempre di scarso valore. L'attuale cultura ha frazionato la vita in così tanti settori che l'educazione si è ridotta all'apprendimento di una professione o di una tecnologia. Invece di svegliare l'intelligenza globale dell'individuo, l'educazione spinge a conformarsi a un modello opponendosi alla conoscenza di noi stessi in quanto processo globale. Il tentativo di risolvere i problemi dell'esistenza frammentandoli in varie categorie indica un'ulteriore mancanza di comprensione. Un individuo è composto di entità diverse, ma sottolineare le differenze e incoraggiare la creazione di un tipo umano preciso porta a ulteriori complessità e contraddizioni. L'educazione dovrebbe invece favorire l'integrazione delle diverse entità, perché senza integrazione la vita diventa una serie infinita di conflitti e di sofferenze. Che senso ha laurearsi in legge solo per perpetuare i litigi? A cosa serve sapere tante cose se rimaniamo nella confusione? Che valore ha la tecnologia e l'industria se le usiamo per distruggerci a vicenda? Che senso ha una vita che alimenta la violenza e la sofferenza? Anche se possediamo molto denaro o siamo in grado di guadagnarlo, anche se abbiamo i nostri divertimenti e le nostre religioni organizzate, viviamo eternamente nel conflitto. Dobbiamo distinguere tra il personale e l'individuale. Il personale è l'accidentale, e con 'accidentale' intendo le circostanze della nostra nascita e l'ambiente in cui siamo stati allevati, con i suoi nazionalismi, le sue superstizioni, le differenze di classe e i pregiudizi. Il personale, ciò che costituisce il lato accidentale della vita, è temporaneo, anche se ricopre tutta la durata della vita. L'educazione è appunto basata sul personale, l'accidentale, il temporaneo, e così perverte il pensiero e inculca paure autodifensive. Tutti, attraverso l'educazione e l'ambiente, siamo stati istruiti a cercare la sicurezza e il profitto personale in competizione con gli altri. Anche se lo nascondiamo sotto frasi eleganti, siamo stati educati per collaborare a un sistema di sfruttamento e di possesso basato sulla paura. Una tale educazione non può che portare confusione e dolore a noi stessi e al mondo, perché crea in ognuno di noi le barriere psicologiche che ci separano e ci dividono dagli altri. L'educazione non è nozionismo. Il nozionismo ci rende efficienti in un certo campo, ma non educa alla totalità. Una mente stipata di nozioni è solo la continuazione del passato, e non potrà mai scoprire il nuovo. Per capire che cosa sia un'educazione giusta dobbiamo esaminare il senso globale della vita. Per la maggior parte di noi l'idea della vita come globalità non ha grande importanza, perché l'educazione ha sottolineato aspetti secondari che ci danno una certa padronanza di determinati rami del sapere. Nozioni ed efficienza sono sicuramente importanti, ma sottolinearli troppo porta solo al conflitto e alla confusione. C'è un'efficienza ispirata dall'amore che va molto più in là, che è molto più grande dell'efficienza mossa dall'ambizione. Senza l'amore, che porta a una comprensione globale della vita, l'efficienza è solo spietatezza. Non è forse così in tutto il mondo? L'attuale educazione è finalizzata all'industria e alla guerra, il suo scopo è quello di sviluppare l'efficienza, e così restiamo intrappolati nel meccanismo della competizione più spietata e della distruzione reciproca. Un'educazione che sfocia nella guerra, che insegna a distruggere e a essere distrutti, non ha forse fallito il suo scopo? Ai fini di una giusta educazione dobbiamo, ovviamente, capire che la vita è una totalità, e per fare ciò dobbiamo sviluppare un pensiero che sia vero e diretto, e non che obbedisca soltanto alla logica. Una mente logica è una mente che non pensa: si è uniformata a un modello e ne ripete le affermazioni. Pensa entro un solco già tracciato. Ma non si può capire la vita astrattamente o teoricamente. Capire la vita è capire noi stessi, e questo è l'inizio e la fine dell'educazione. L'educazione non è un mero accumulo di notizie, una collezione di fatti correlati tra loro; è vedere il valore della vita come un tutto. Ma il tutto non può essere colto attraverso la parte, cosa che invece i governi, le religioni organizzate e i partiti cercano di fare. La funzione dell'educazione è quella di creare esseri umani globali, e quindi intelligenti. Possiamo avere molte lauree ed essere tecnicamente efficienti senza essere intelligenti. L'intelligenza non è la somma delle informazioni, non deriva dai libri e non è fatta di astute reazioni difensive e di affermazioni aggressive. Una persona incolta può essere molto più intelligente di uno studioso. Abbiamo stabilito che esami e diplomi sono il metro di giudizio dell'intelligenza, e abbiamo formato menti abilissime a evitare le problematiche esistenziali più profonde. L'intelligenza è la capacità di vedere l'essenziale, di percepire ciò che è. E l'educazione è risvegliare in se stessi e negli altri questa capacità. L'educazione dovrebbe aiutarci a scoprire i veri valori, in modo da non doverci più attaccare alle formule o ripetere slogan. Dovrebbe aiutarci a infrangere le barriere nazionali e sociali, invece di rafforzarle, perché queste barriere alimentano l'antagonismo tra l'uomo e l'uomo. Purtroppo, l'attuale sistema educativo è fatto per renderci remissivi, automatici e irriflessivi; ci sveglia intellettualmente, ma interiormente ci lascia incompleti, non creativi e puerili. Senza la comprensione della vita come globalità, i problemi individuali e collettivi non faranno che aggravarsi. Lo scopo della vera educazione non è quello di produrre specialisti, tecnici e cacciatori di posti di lavoro, ma uomini e donne integrati e liberi dalla paura, perché solo in un'umanità del genere può esservi pace. Solo con la conoscenza di noi stessi la paura finisce. Per affrontare in prima persona la vita momento per momento, per rispondere alle sue difficoltà, sofferenze e richieste, dobbiamo essere infinitamente duttili, e quindi liberi da teorie e schemi di pensiero. L'educazione non deve spingere l'individuo a conformarsi alla società o ad accettarla ipocritamente, ma aiutarlo a scoprire i veri valori che provengono da un'indagine priva di pregiudizi e desiderio di autoaffermazione. Se non c'è conoscenza di sé, l'espressione di sé diventa affermazione di sé, con tutta l'aggressività e l'ambizione che comporta. L'educazione deve risvegliare la conoscenza di sé, e non soltanto la ricerca di gratificazioni attraverso l'affermazione di sé. Che senso ha studiare tante cose se poi viviamo in modo autodistruttivo? Se stiamo attraversando una serie di guerre devastanti, una dopo l'altra, è ovvio che c'è qualcosa di profondamente sbagliato nel modo in cui alleviamo i nostri bambini. Credo che molti ne siano consapevoli, ma non sanno come affrontare il problema. Qualunque sistema, educativo o politico, non si trasforma misteriosamente, viene trasformato se è avvenuto un cambiamento radicale in noi stessi. Il più importante è l'individuo, non il sistema, e finché l'individuo non si conoscerà nella sua globalità, nessun sistema, né di destra né di sinistra, potrà portare pace e armonia nel mondo.</p>

<h2>Di fronte alla vita</h2>
<p>Ritengo che in questo hmondo di crisi e problemi sempre più gravi siano urgenti una moralità e un comportamento totalmente diversi, un'azione che sgorghi dalla comprensione della globalità della vita. Tentiamo di affrontare i problemi attraverso la politica e i sistemi organizzati, attraverso le riforme e gli interventi economici, ma niente di tutto ciò potrà mai risolvere le difficoltà della vita umana, anche se possono offrire temporanei miglioramenti. Qualunque riforma, per quanto ampia e in apparenza lungimirante, non produce che ulteriore confusione e ulteriore bisogno di riforme. Senza la comprensione della complessa totalità dell'uomo, le riforme condurranno sempre a disordinate richieste di altre riforme. Non c'è fine alle riforme, e in questa direzione non esiste una soluzione definitiva. Neppure le rivoluzioni (politiche, sociali, economiche) sono la risposta, perché hanno prodotto spaventose tirannie o hanno semplicemente trasferito il potere e l'autorità da un gruppo a un altro gruppo. Questo tipo di rivoluzioni non rappresenta mai la via d'uscita dalla confusione e dal conflitto. Ma c'è una rivoluzione completamente diversa, che avverrà se ci libereremo dalla serie infinita di ansie, conflitti e frustrazioni in cui siamo impantanati. È una rivoluzione che non muove da teorie o idee, che alla fine si rivelano prive di valore, ma da una radicale trasformazione della mente. È una trasformazione che può avvenire solo attraverso una giusta educazione e lo sviluppo della globalità dell'essere umano. È una rivoluzione che deve avvenire nella totalità della mente, e non solo a livello di pensiero. Il pensiero è un prodotto, e non la sorgente. La trasformazione deve riguardare la sorgente, e non essere una modificazione dei suoi prodotti. Tentiamo di rappezzare i risultati, i sintomi, ma non cerchiamo un cambiamento definitivo che sradichi i vecchi schemi di pensiero e liberi la mente dalle abitudini e dalle tradizioni. A noi interessa questo cambiamento vitale, e solo una giusta educazione può provocarlo. La mente ha la funzione di esaminare e di imparare. Con 'imparare' non intendo il semplice sviluppo della memoria o l'accumulo di nozioni, ma la capacità di pensare in modo chiaro e sano, senza illusioni, che parta dai fatti e non dalle credenze e dagli ideali. Non c'è apprendimento se il pensiero parte dalle conclusioni. Accumulare nozioni o informazioni non significa imparare. Imparare implica l'amore per la conoscenza e l'amore di fare una cosa per se stessa. Imparare è possibile solo se non ci sono coercizioni di sorta, ma la coercizione assume molti aspetti, non è vero? C'è la coercizione dell'autorità, dell'attaccamento e della minaccia, della persuasione e di subdole forme di ricompensa. Molti pensano che la rivalità stimoli lo studio, mentre è esattamente il contrario. La rivalità crea frustrazione e gelosie nascoste, cioè competizione. Come altre forme di persuasione, la rivalità impedisce di apprendere e nutre la paura. Anche l'ambizione nutre la paura. L'ambizione, individuale o collettiva, è sempre antisociale, e anche le nobili ambizioni che si creano nei rapporti sono di fatto distruttive. Occorre invece incoraggiare lo sviluppo di una mente buona, una mente in grado di considerare i problemi della vita come una totalità, che non vuole fuggirli e quindi che non è una mente contraddittoria, frustrata, amara o cinica. È fondamentale che la mente diventi consapevole dei propri condizionamenti, motivazioni e scopi. Poiché lo sviluppo di una mente buona è uno dei nostri più profondi interessi, diventa molto importante il metodo di insegnamento. Occorre coltivare la totalità della mente, e non limitarsi a trasmettere nozioni. Occorre un metodo di insegnamento che incoraggi la discussione e spinga gli studenti a esaminare e pensare in modo indipendente. L'autorità, la persona che 'detiene il sapere', non ha posto in questa educazione. Sia l'insegnante sia lo studente imparano dalla reciproca interrelazione, senza che ciò significhi che l'educatore non debba insegnare la correttezza del pensiero. La correttezza del pensiero non si trasmette attraverso la comunicazione autoritaria del sapere, ma avviene naturalmente se l'insegnante sa che la coltivazione dell'intelligenza deve andare assieme alla libertà. Libertà non significa fare ciò che si vuole o adottare un pensiero ribelle per partito preso. È la libertà in cui lo studente viene aiutato a prendere consapevolezza delle sue spinte e dei suoi interessi, rivelati dal suo modo quotidiano di pensare e di agire. Una mente disciplinata non è una mente libera, come non lo è una mente che reprime il desiderio. Solo comprendendo il processo del desiderio nella sua globalità, la mente può essere libera. La disciplina limita la mente a un certo comportamento inserito in un certo schema di pensiero o di credenze, non è vero? E una mente del genere non avrà mai la libertà di essere intelligente. La disciplina si fonda sulla sottomissione all'autorità. Dà la capacità di agire all'interno di uno schema sociale che richiede determinati modelli funzionali, ma non risveglia le capacità dell'intelligenza. Una mente che fonda il proprio funzionamento solo sul ricordo delle cose apprese, è come un computer che, benché stupefacente nella sua meccanica, resta sempre una macchina. L'autorità convince la mente a pensare in un certo modo, ma accettare di pensare secondo una certa linea, o aderendo a conclusioni prefabbricate, non è affatto pensare. È semplicemente funzionare come una macchina umana, con la sorda insoddisfazione, la frustrazione e la sofferenza che ne deriva. Il nostro interesse va allo sviluppo globale di ogni essere umano che lo aiuti a realizzare appieno le sue più profonde capacità, e non ad abilità artificiose a livello concettuale o ideologico. Lo spirito di rivalità impedisce la piena fioritura dell'individuo, che sia uno scienziato o un giardiniere. Se non c'è rivalità, la potenzialità di un giardiniere è identica alla potenzialità di uno scienziato. Ma se c'è rivalità, c'è svalutazione da una parte e invidia dall'altra, con il conseguente conflitto tra uomo e uomo. Come nel dolore, anche nell'amore non c'è rivalità. L'amore non ha graduatorie. Il dolore è dolore e l'amore è amore, tanto nel ricco che nel povero. Lo sviluppo integrale dell'individuo crea una società di uguali. Gli attuali sforzi per garantire un'eguaglianza economica o su qualche piano spirituale non hanno senso. Le riforme sociali che mirano a produrre l'uguaglianza alimentano reazioni contrarie. Se ci fosse invece una giusta educazione, non ci sarebbe bisogno di lottare per l'uguaglianza attraverso le riforme sociali, perché non esisterebbe più l'invidia né la rivalità. Dobbiamo distinguere tra la funzione dell'individuo e lo status sociale. Lo status, con il suo prestigio psicologico e gerarchico, si fonda sulla divisione delle attività in alte e basse. Ma se ogni individuo è condotto alla sua piena fioritura, non c'è più rivalità tra le attività: c'è solo la piena capacità di fare l'insegnante, o il primo ministro o il giardiniere, e l'invidia per lo status perde il suo pungiglione. Oggi le capacità di un individuo sono indicate dalla qualifica che aggiunge al proprio nome, ma se avessimo realmente a cuore lo sviluppo globale dell'essere umano affronteremmo la cosa in modo completamente diverso. Potremo indicare la nostra qualifica dopo il nostro nome oppure no, come preferiamo, ma sapremo interiormente quali sono le nostre vere capacità, che non saranno fornite da una laurea e non daranno vita alla presunzione fondata su un'abilità puramente tecnica. La presunzione è competitiva, e quindi antisociale. Ci può essere paragone tra una cosa e l'altra per motivi eminentemente pratici, ma non sta all'educatore classificare le capacità degli studenti o valutarle attraverso i voti. Se abbiamo a cuore lo sviluppo globale dell'individuo, non lasceremo che lo studente scelga subito le materie di studio, perché sarebbe una scelta basata su preferenze passeggere, sulla materia più facile da imparare o sullo stato d'animo del momento. Per essere aiutato a scoprire da sé e a coltivare le proprie capacità innate, non dovrà fermarsi alle cose più semplici ma affronterà quelle materie in cui potrà esprimere le proprie capacità a fondo e nel migliore dei modi. Se viene aiutato sin dall'inizio a considerare la vita come un tutto che comprende la globalità dei problemi intellettuali, psicologici ed emotivi, non avrà paura di sperimentarsi. L'intelligenza è la capacità di vedere la vita come un tutto, e i voti e le graduatorie non ne sono certo la riprova. Anzi, degradano la dignità umana. La valutazione comparativa mutila la mente, il che non significa che l'insegnante non debba osservare o annotare i progressi dello studente. I genitori, naturalmente desiderosi di conoscere i progressi dei figli, vorranno sempre dei resoconti; ma se non capiscono la funzione dell'insegnante, i resoconti saranno sempre strumenti coercitivi per arrivare ai risultati desiderati, vanificando così il lavoro dell'educatore. I genitori devono capire questo nuovo modello educativo della scuola. In genere, ciò che vogliono è un diploma che assicuri ai figli un lavoro. Pochi vedono più in là. È naturale che vogliano la felicità dei figli, ma pochi superano questa vaga aspirazione e prendono in considerazione lo sviluppo globale dei giovani. La stragrande maggioranza dei genitori sogna per i figli una carriera di successo, e perciò li costringono o addirittura li minacciano perché studino. I libri diventano la cosa più importante e, con i libri, la coltivazione della memoria, la mera ripetizione senza un vero sviluppo del pensiero. Forse la difficoltà maggiore per l'insegnante è l'indifferenza dei genitori per una forma di educazione più ampia e più profonda. Molti genitori desiderano solo un'educazione superficiale che assicuri ai figli una posizione rispettabile in una società corrotta. Perciò l'educatore non deve pensare solo ai ragazzi, ma occuparsi anche di ciò che i genitori rischiano di distruggere del lavoro fatto a scuola. La scuola e la famiglia dovrebbero essere due centri educativi che non si oppongono l'uno all'altro, con i genitori che mirano a una cosa e gli educatori a un'altra. È essenziale che i genitori capiscano il lavoro degli insegnanti e che siano realmente interessati allo sviluppo globale dei figli. La responsabilità di questo genere di educazione deve cadere non solo sugli insegnanti, la cui responsabilità è già abbastanza pesante, ma sugli stessi genitori. Il giusto sviluppo globale del bambino avviene se c'è un rapporto armonioso tra insegnanti, genitori e studenti. Poiché l'educatore non può sottomettersi alle richieste e alle pretese dei genitori, è necessario che i genitori comprendano gli insegnanti e collaborino con loro, senza provocare confusione o conflitto nei ragazzi. Il bambino è naturalmente curioso e desideroso di imparare, e questa curiosità va gradualmente incoraggiata e mantenuta viva, senza forzature, in modo che i suoi interessi si allarghino sino ad abbracciare una gamma sempre più ampia di argomenti. Se il desiderio di apprendere viene incoraggiato, studiare matematica, geografia, storia, scienze o qualunque altra materia non sarà un problema né per il bambino né per l'insegnante. Lo studio è estremamente facilitato in un'atmosfera di gioioso affetto e di cura consapevole. L'apertura e la sensibilità dei ragazzi dipendono dal grado di sicurezza nel rapporto con gli insegnanti. Sentirsi sicuri è un bisogno primario del bambino. C'è una profonda differenza tra sicurezza e dipendenza. Consciamente o inconsciamente, molti educatori coltivano la dipendenza dei bambini e in questo modo incoraggiano subdolamente la paura, esattamente come fanno i genitori in modo più o meno aggressivo o mitigato. Il bambino viene educato alla dipendenza attraverso l'autoritarismo dei genitori e degli insegnanti che gli dicono come deve essere e come deve fare. Ma la dipendenza è sempre collegata alla paura, e la paura costringe il bambino a obbedire, a uniformarsi, ad accettare supinamente gli editti e le sanzioni degli adulti. La dipendenza schiaccia la sensibilità, mentre in un bambino che si sente sicuro la fioritura emotiva non è ostacolata dalla paura. Il senso di sicurezza del bambino non è l'opposto dell'insicurezza. È il sentirsi a proprio agio a casa e a scuola, sapendo che può essere così com'è senza costrizioni di sorta, che può salire sull'albero senza venire castigato se cade. Ma può nutrire questa sicurezza solo se i genitori e gli educatori hanno a cuore il suo benessere globale. È essenziale che, sin dal primo giorno, il bambino si senta a proprio agio nella scuola. Questa prima impressione è di vitale importanza. Ma se l'educatore cerca surrettiziamente di guadagnarsi la fiducia del bambino consentendogli semplicemente di fare ciò che vuole, sta già coltivando la dipendenza. Non è questo il senso di sicurezza, che il bambino possiede solo se avverte che le persone che lo attorniano sono davvero interessate al suo benessere. Il primo effetto di questo rapporto basato sulla fiducia, che forse il bambino non ha mai sperimentato in famiglia, è lo sviluppo di quella comunicazione naturale in cui il bambino non considera l'adulto come qualcosa da temere. Un bambino che si sente sicuro manifesterà naturalmente il rispetto indispensabile per iniziare il processo di apprendimento, ma sarà un rispetto non fondato sull'autorità o la paura. Il comportamento di un bambino che si sente sicuro non sarà qualcosa di imposto dall'adulto, ma diventerà parte integrante del processo educativo. Sentendosi sicuro nel rapporto con l'insegnante, il bambino sarà naturalmente rispettoso, e solo in questo ambiente sicuro l'apertura e la sensibilità potranno fiorire. Sentendosi sicuro e a proprio agio, il bambino farà le cose che gli piacciono, inserirà le cose che deve fare tra quelle che gli piace fare, e il suo comportamento non scaturirà dalla resistenza, dall'ostinazione o da sentimenti repressi, ma sarà l'espressione del suo bisogno immediato. Sensibilità significa essere sensibili a tutto ciò che ci circonda: piante, animali, alberi, il cielo, l'acqua di un fiume, il volo di un uccello, lo stato d'animo delle persone, lo sconosciuto che incontriamo. Questa sensibilità ha in sé la qualità della risposta non centrata su di sé, che non nasce dal calcolo e che è la vera moralità. Il bambino libero di esprimere la propria sensibilità agirà in modo aperto, e non di nascosto, e quindi un consiglio proveniente dall'insegnante sarà accolto prontamente, senza resistenza né attrito. Se abbiamo a cuore lo sviluppo globale dell'essere umano, dobbiamo capire i bisogni emotivi, che sono molto più forti dei ragionamenti intellettuali. Dobbiamo coltivare l'emozione, e non reprimerla. Conoscendole, e sapendole affrontare così come affrontiamo le funzioni intellettuali, le emozioni non ci faranno più paura. Inoltre, nello sviluppo globale dell'essere umano, la solitudine è uno strumento indispensabile per coltivare la sensibilità. Dobbiamo sapere che cos'è essere soli, che cos'è meditare, che cos'è morire, e le implicazioni della solitudine, della meditazione e della morte si conoscono solo se le lasciamo emergere. Dobbiamo scoprire queste implicazioni da soli, non ci possono venire insegnate. Ci possono venire indicate, ma apprendere attraverso le indicazioni non è la stessa cosa dello sperimentare direttamente la solitudine o la meditazione. Per sperimentare la solitudine e la meditazione occorre metterci in una posizione di curiosità: solo una mente curiosa ha voglia di imparare. Se invece la curiosità è annullata da nozioni prefabbricate, dall'autorità o dalle esperienze di altri, imparare si riduce a imitare, e l'imitazione non è che ripetizione di ciò che si è appreso senza l'esperienza diretta. L'educazione non è solo una trasmissione di nozioni, ma lo stimolo a coltivare una mente curiosa. Una mente curiosa s'interesserà ad esempio al problema della religione senza accettarne semplicemente le chiese e i rituali. La vera religione è la ricerca di Dio, della verità, o comunque vogliamo chiamarla, e non la supina accettazione di una fede o di un dogma. Oltre a lavarsi i denti quotidianamente, a fare il bagno e a imparare cose nuove ogni giorno, lo studente imparerà a stare seduto in silenzio, solo o assieme ad altri. Questa solitudine non può essere materia di insegnamento, o venire imposta dall'autorità di una tradizione esterna, né essere indotta dall'influenza di persone che non sanno stare da sole. La solitudine aiuta la mente a vedere con chiarezza in se stessa come in uno specchio, e a liberarsi dalla futilità dell'ambizione con tutte le sue difficoltà, paure e frustrazioni, che sono il risultato dell'egoismo. La solitudine dona alla mente una stabilità, una costanza che non è misurabile in termini di tempo. Questa chiarezza di mente si chiama carattere. Non avere carattere è essere in contraddizione con se stessi. Sensibilità è amore. La semplice parola 'amore' non è l'amore. L'amore non può essere diviso in amore per Dio e amore per gli uomini, non si misura in relazione al fatto se sia solo uno o siano molti a esprimerlo. L'amore riversa liberamente se stesso come un fiore effonde il proprio profumo, e se lo misuriamo lo distruggiamo. L'amore non è una merce ad uso del riformatore o dell'attivista sociale, e non è uno strumento in mano ai politici. Quando i politici e i riformatori parlano di amore, stanno usando la parola ma non la sua realtà, perché l'amore non può essere utilizzato come un mezzo per un certo fine, nell'immediato o in un lontano futuro. L'amore va a tutta la terra, e non a un unico campo o un unico bosco. L'amore della verità non si esaurisce in nessuna religione, e quando viene strumentalizzato da una religione organizzata cessa di essere tale. La società, le religioni organizzate e i governi autoritari, senza saperlo distruggono assiduamente l'amore che è compassione in azione. Nello sviluppo globale dell'essere umano attraverso la giusta educazione, l'amore va nutrito e alimentato sin dai primissimi momenti. L'amore non è sentimentalismo né devozione. È forte come la morte. L'amore non può essere comperato dalle conoscenze, e una mente che insegue la conoscenza senza amore è una mente spietata che mira soltanto all'efficienza. Perciò l'educatore deve nutrire sin dall'inizio quell'amore che è umiltà, gentilezza, considerazione, pazienza e cortesia. Modestia e cortesia sono connaturate in una persona che ha ricevuto una giusta educazione. Ha considerazione per tutte le cose, comprese le piante e gli animali, e ciò si riflette nel suo comportamento e nel modo di esprimersi. Questa qualità dell'amore libera la mente dal coinvolgimento nell'ambizione, nell'avidità e nella possessività. Non ha forse l'amore una raffinatezza che si esprime come rispetto e buone maniere? Non purifica forse la mente, contro la sua tendenza a irrigidirsi nella presunzione? Modi raffinati non sono una disciplina autoimposta né il risultato di un'imposizione esterna: nascono spontaneamente assieme all'amore. Se sappiamo cos'è l'amore, allora il sesso, le implicazioni e le finezze dei rapporti umani vengono affrontati in modo sano, senza ansia o precipitazione. L'educatore che considera di primaria importanza lo sviluppo globale dell'essere umano deve comprendere le implicazioni dell'impulso sessuale, che ha un ruolo tanto rilevante nella nostra vita, e saper sin dall'inizio soddisfare la naturale curiosità dei bambini senza suscitare interessi morbosi. Dare soltanto informazioni biologiche agli adolescenti può spingerli a rapporti sessuali privi di amore. È l'amore che pulisce la mente dal male. Senza amore e comprensione da parte dell'educatore, separare i ragazzi e le ragazze con un filo spinato o con divieti non farà che rafforzare la curiosità e stimolare una passione che rischia di degenerare in mera soddisfazione. Perciò è importante che ragazzi e ragazze ricevano insieme la giusta educazione. L'amore si esprime anche nelle attività manuali (il giardinaggio, la falegnameria, la pittura, l'artigianato) e attraverso i sensi: guardando gli alberi, le montagne, la ricchezza della terra e la povertà creata dagli uomini, ascoltando la musica, il canto degli uccelli, il gorgoglio dell'acqua che scorre. Non solo abbiamo a cuore la coltivazione della mente e il risveglio della sensibilità, ma anche il giusto sviluppo del corpo, che merita anch'esso grandi attenzioni. Se il corpo non è sano, vitale, distorcerà inevitabilmente il pensiero e produrrà insensibilità. È talmente ovvio che non occorre scendere nei particolari. È necessario che il corpo sia in eccellente salute, che riceva buon cibo e sonno sufficiente. Se i sensi non sono svegli, il corpo ostacolerà lo sviluppo globale dell'essere umano. Per ottenere movimenti aggraziati e un armonico controllo dei muscoli esistono esercizi, danze e giochi. Un corpo sporco, trascurato e non educato a una corretta postura, non favorisce la sensibilità della mente e delle emozioni. Il corpo non è un semplice strumento della mente, ma il corpo, le emozioni e la mente formano la totalità dell'essere, e se non convivono armoniosamente il conflitto è inevitabile. Il conflitto provoca insensibilità. Se la mente domina il corpo e reprime i sensi, il corpo diventa insensibile, e un corpo insensibile è un ostacolo al libero volo della mente. La mortificazione del corpo non è affatto utile se si vogliono scoprire gli strati più profondi della coscienza. Ciò è possibile solo quando la mente, l'emotività e il corpo non sono in conflitto ma integrati e naturalmente armonici, senza che questa armonia sia soltanto un concetto, una credenza o un'idea. Nella coltivazione della mente, l'accento non va posto sulla concentrazione ma sull'attenzione. La concentrazione restringe la mente su un unico punto, mentre l'attenzione è senza limiti. La mente è sempre rinchiusa in limiti o confini, ma se vogliamo conoscerla nella sua totalità la concentrazione diventa un altro ostacolo. L'attenzione è illimitata, libera dalle frontiere del conosciuto. Il conosciuto proviene dalla concentrazione, e qualunque ampliamento del conosciuto rimane sempre entro le sue frontiere. Nell'attenzione la mente può usare, ed effettivamente usa, il conosciuto, che è il prodotto della concentrazione, ma la parte non può essere il tutto, e mettere insieme le parti non darà mai la percezione del tutto. Il conosciuto, che è il processo dell'accumulo proprio della concentrazione, non porta alla comprensione dell'incommensurabile. Il tutto non potrà mai stare dentro le parentesi della mente concentrata. L'attenzione è di primaria importanza, ma non è prodotta dallo sforzo di concentrazione. L'attenzione è quello stato in cui la mente apprende in continuazione, senza riferimenti a un centro costituito dalle conoscenze accumulate. Una mente concentrata su se stessa utilizza le proprie conoscenze come autoaffermazione, in questo modo contraddicendo se stessa e producendo effetti antisociali. È possibile imparare, nel senso vero della parola, solo in quello stato di attenzione in cui non esistono costrizioni interne né compulsioni esterne. Il corretto pensiero si ha solo se la mente non è più schiava della tradizione e della memoria. È l'attenzione che consente alla mente di entrare nel silenzio, che spalanca le porte della creatività. Per questo l'attenzione è fondamentale. Il conosciuto ha un uso funzionale: serve a coltivare la mente, ma non è fine a se stesso. A noi non interessa sviluppare un'abilità specifica per diventare matematici, scienziati o musicisti, ma lo sviluppo globale dello studente in quanto essere umano. Come viene indotto lo stato di attenzione? Non certo attraverso la persuasione, la rivalità, la ricompensa o la punizione, che sono tutte forme coercitive. L'inizio dell'attenzione è l'eliminazione della paura. C'è paura finché c'è la spinta a essere o a diventare, ovvero la corsa al successo con tutte le sue frustrazioni e le sue tortuose contraddizioni. La concentrazione può venire insegnata, ma l'attenzione no, così come non è possibile insegnare la libertà dalla paura: prima occorre scoprirne le cause, perché nella loro comprensione sta la cessazione della paura. L'attenzione nasce spontaneamente quando lo studente avverte attorno a sé un'atmosfera di benessere, quando si sente sicuro, a proprio agio, e vede di essere oggetto di quell'azione disinteressata che si chiama amore. L'amore non paragona, e in esso non trovano posto l'invidia e il pungolo a diventare. La profonda scontentezza che tutti proviamo, giovani e vecchi, trova presto un oggetto con cui soddisfarsi, e così la mente si addormenta. Di tanto in tanto il nostro star male risveglia la scontentezza, ma la mente cerca ogni volta una gratificazione sostitutiva. La mente è imprigionata nel circolo vizioso scontentezza-gratificazione, e i piccoli risvegli indotti dall'infelicità fanno parte della sofferenza generale. La scontentezza è il motore della ricerca, ma non ci può essere ricerca se la mente è incatenata alla tradizione o all'ideale. La ricerca, l'esame è la fiamma dell'attenzione. Con 'scontentezza' intendo lo stato in cui la mente percepisce ciò che è, la realtà dei fatti, e indaga continuamente per andare oltre. La scontentezza è il moto di superamento dei limiti di ciò che è, ma se ci interessa solo smorzarla o evitarla, dovremo continuare ad accettare le limitazioni di una vita egoistica e quelle della società in cui viviamo. La scontentezza è il fuoco che brucia le concrezioni della soddisfazione, ma nella stragrande maggioranza la sprechiamo. Trasformiamo la scontentezza nella ricerca del di più, nel desiderio di una casa più grande, di un'automobile più bella, e così via: tutti moti all'interno dell'invidia, quando è proprio l'invidia che alimenta la scontentezza. Ma noi stiamo parlando di una scontentezza che non deriva dall'invidia, dal desiderio del 'di più'; una scontentezza che non è alimentata dal desiderio di gratificazione. Questa scontentezza è un sentire incontaminato presente in ognuno di noi, se non è stato ucciso da un'educazione sbagliata, dalle gratificazioni sostitutive, dall'ambizione o dall'inseguimento di un ideale. Se comprendiamo la natura di questa scontentezza incontaminata, vedremo che l'attenzione fa parte di questa fiamma che brucia le piccolezze e lascia la mente libera dalle limitazioni degli ottenimenti e delle gratificazioni che girano sempre su se stesse. L'attenzione nasce solo se c'è una ricerca non basata sulla gratificazione o l'interesse personale. È questa attenzione che va coltivata nei bambini, sin dai primi momenti. Scoprirete che quando c'è l'amore, che si manifesta nell'umiltà, nella gentilezza, nella cortesia e nella pazienza, siete liberi dalle barriere erette dall'insensibilità e aiuterete i bambini a entrare in questo stato sin da piccolissimi. L'attenzione non si impara, ma possiamo collaborare alla sua nascita nei giovani se non gli trasmettiamo quel senso di costrizione che genera una vita piena di contraddizioni. Allora potranno dare tutta la loro attenzione a quel che c'è nel momento presente, e non sarà la costrizione di una concentrazione mirata all'acquisizione di qualche cosa. Una generazione educata in questo modo sarà libera dalla possessività e dalla paura, che costituiscono l'eredità psicologica della famiglia e della società, e questa educazione renderà liberi anche dalle eredità materiali. L'eredità distrugge l'indipendenza e limita l'intelligenza, dà un falso senso di sicurezza, una falsa fiducia in sé, e mantiene la mente in un buio in cui niente di nuovo può fiorire. Ma una generazione educata nel modo completamente diverso che abbiamo discusso creerà una società nuova, perché agirà con un'intelligenza che non è impacciata dalla paura. Poiché la responsabilità dell'educazione tocca sia i genitori sia gli insegnanti, dobbiamo imparare l'arte di lavorare insieme, e ciò è possibile solo se tutti percepiscono la realtà. È la percezione della realtà che ci unisce davvero, e non le opinioni, una credenza o una teoria. Tra il concettuale e il reale c'è un abisso. Un'idea comune può unire temporaneamente, ma presto si produrranno dei dissidi. Se invece vediamo tutti la realtà, ci potranno essere disaccordi sui particolari, ma nessuna spinta a contrapporsi. È follia dividersi solo per qualche dettaglio. Se la verità è percepita da tutti, il dettaglio non può mai diventare fonte di gravi dissensi. Molti sono abituati a lavorare insieme seguendo le direttive impartite dall'autorità. Ci si unisce per portare avanti un'idea, un ideale, ma ciò richiede persuasione, propaganda e convincimento. L'unione in nome di un'idea o di un ideale è totalmente diversa dalla cooperazione che viene dalla visione della verità e dal desiderio di metterla in atto. Cooperare sotto il pungolo dell'autorità, l'autorità di un ideale o della persona che lo rappresenta, non è vera cooperazione. Un'autorità centralizzata che dispone di molte informazioni, che si pone in modo impositivo ed è ossessionata da una certa idea, può costringere o persuadere subdolamente gli altri a lavorare per quello che è il suo ideale, ma questa non è certo cooperazione tra individui vivi e svegli. Se invece ciascuno di noi percepisce la realtà di ogni problema, la comune percezione della realtà sgorga in un'azione che è cooperazione. Chi coopera perché vede la realtà come realtà e la falsità come falsità, che discerne la verità dalle falsità, sa anche quando non cooperare, che è altrettanto importante. Se tutti vedessimo la necessità di una rivoluzione radicale dell'educazione, se percepissimo la verità di quanto è stato detto, lavoreremmo assieme senza che ci debbano persuadere a farlo. La persuasione è necessaria solo nei confronti di chi ha preso una posizione che non è disposto a cambiare. Se sta difendendo un'idea o si trincera dietro un'opinione, creerà opposizione; così occorrerà che lui, o l'altro, venga persuaso, convinto o spinto a pensare in modo diverso. Ma una tale situazione non si creerebbe se ognuno di noi vedesse la realtà. Se non la vediamo e agiamo in base a una convinzione intellettuale o al ragionamento, ci saranno sempre controversie, chi è d'accordo e chi è in disaccordo, con tutte le storture e gli inutili sforzi che ne derivano. È essenziale lavorare tutti assieme, come se dovessimo costruire una casa comune. Se qualcuno costruisce e un altro demolisce, la casa non sarà mai finita. Dobbiamo quindi capire con chiarezza se davvero vediamo la necessità di un'educazione da cui nasca una nuova generazione in grado di affrontare i problemi della vita nella loro globalità e non secondo interessi parziali che non costituiscono il tutto. Per lavorare assieme in questo reale cooperativismo dobbiamo incontrarci spesso e stare attenti a non farci divorare dai dettagli. Impegnarsi seriamente alla creazione di una giusta educazione significa assumersi la responsabilità non solo di mettere in pratica ciò che abbiamo capito, ma anche di aiutare altri a capire. L'educazione è la più nobile delle professioni, se possiamo chiamarla una professione. È un'arte che richiede non solo conoscenze intellettuali, ma amore e pazienza infiniti. La vera educazione è la comprensione del nostro rapporto con tutte le cose (denaro, proprietà, persone, natura) nel vasto campo dell'esistenza. A questa comprensione appartiene anche la bellezza, che non è solo un fatto di proporzioni, forme, gusti e atteggiamenti. La bellezza è lo stato in cui la mente ha abbandonato il riferimento egoico per amore della semplicità. La semplicità è infinita, e c'è solo se c'è una frugalità che non è il prodotto della disciplina o del diniego di sé. È una semplicità che nasce dal non pensare solo a se stessi, e solo l'amore può produrla. Se non abbiamo amore, creiamo una civiltà in cui la bellezza delle forme non è vista attraverso la vitalità e la semplicità del non pensare solo a se stessi. Ciò non significa immolarsi in opere di bene, o sull'altare di un ideale o di una fede. Sembrano azioni disinteressate, ma in realtà l'io è ancora al lavoro sotto una diversa etichetta. Solo una mente innocente è in grado di penetrare lo sconosciuto. La semplicità calcolata del vestirsi di un misero perizoma o dell'abito monastico non è la passione di quel disinteresse di sé da cui sgorgano la gentilezza, la cortesia, l'umiltà e la pazienza: le manifestazioni dell'amore. Molti conoscono solo la bellezza della forma: un bel corpo umano, una bella chiesa. Di una casa, di un albero o dell'ampia insenatura di un fiume, diciamo che sono belli. Attraverso il paragone conosciamo anche la bruttezza, o almeno pensiamo di conoscerla. Ma la bellezza si può paragonare? La bellezza è in ciò che appare, che è manifesto? Consideriamo belli un quadro, una poesia o un viso sulla base di ciò che ci è stato insegnato, di ciò che ci è familiare e su cui ci siamo formati un'opinione. Ma se la paragoniamo, non cessa forse di essere bellezza? La bellezza è soltanto familiarità con qualcosa di conosciuto, o è uno stato dell'essere in cui la forma può essere tanto presente che assente? Vogliamo la bellezza e rifuggiamo la bruttezza, ma questo inseguire una cosa ed evitare l'altra produce inevitabilmente insensibilità. Per conoscere, per sentire la bellezza, dobbiamo avere sensibilità per il cosiddetto bello e per il cosiddetto brutto. Una sensazione non è né bella né brutta, è semplicemente una sensazione. Se invece la leggiamo attraverso il condizionamento religioso o sociale, le applichiamo un'etichetta, la definiamo buona o cattiva, e così la distorciamo o la annulliamo. Una sensazione che non riceve un'etichetta conserva la sua intensità, e questa appassionata intensità è indispensabile per conoscere ciò che non è né bruttezza né bellezza visibile. L'importante è l'intensità del sentire, quella passione che non è gratificazione sensoriale. È questa passionalità che crea la bellezza e, non avendo termini di paragone, non ha opposti. Se siamo interessati allo sviluppo dell'essere umano nella sua totalità, dobbiamo ovviamente prendere in considerazione, oltre alla mente conscia, anche la mente inconscia. Educare solo la mente conscia senza comprendere l'inconscio apre nella vita degli uomini una contraddizione che reca con sé frustrazioni e sofferenza. La mente nascosta è molto più viva di quella superficiale. L'educazione si preoccupa soltanto di trasmettere informazioni e nozioni alla mente superficiale, per prepararla a un lavoro e a una collocazione nella società, ma la mente nascosta non viene neppure sfiorata. La cosiddetta educazione non fa altro che trasmettere strati di conoscenze tecniche e una certa capacità di adattarsi all'ambiente. La mente nascosta è molto più potente della mente superficiale, per quanto colta e capace di adattarsi. Non si tratta di qualcosa di misterioso, perché la mente nascosta, o inconscia, non è che il deposito dei ricordi della specie. Religioni, superstizioni, simboli, tradizioni specifiche di un popolo, l'influsso dei libri sacri e profani, aspirazioni, frustrazioni, convenzioni e abitudini alimentari: tutto ciò è radicato nell'inconscio. I desideri palesi e nascosti, con le loro motivazioni, speranze e paure, le pene e i piaceri, le credenze alimentate dal bisogno di sicurezza che si manifesta in molti modi diversi, tutto ciò è contenuto nella mente nascosta, che non ha solo la capacità di trattenere il passato ma anche quella di influenzare il futuro. Specifici comandi vengono inviati alla mente superficiale attraverso i sogni e in altri momenti in cui la mente conscia non è completamente assorbita nelle attività quotidiane. La mente nascosta non è qualcosa di sacro né qualcosa di cui avere paura, e non occorre uno specialista perché si riveli alla mente conscia. Ma, a causa del suo enorme potenziale, la mente superficiale non è in grado di affrontarla come vorrebbe, anzi è grandemente impotente nei confronti della propria parte nascosta. Per quanto tenti di dominarla, modellarla o controllarla, in ragione delle richieste e delle necessità della vita quotidiana, la mente superficiale può solo scalfire lo strato esterno della mente nascosta, e tra le due menti rimane contraddizione e spaccatura. Tentiamo di colmare questa spaccatura attraverso varie discipline, pratiche, sanzioni, e così via, ma non è così che si colma. La mente conscia si occupa dell'immediato, del presente circoscritto, mentre la mente inconscia porta il peso dei secoli e non può essere fermata e incanalata da una necessità immediata. Quello dell'inconscio è un tempo profondo, e la mente conscia, che è una costruzione più recente, non può imporre all'inconscio le sue urgenze momentanee. Per colmare la frattura, la mente superficiale deve comprendere questo fatto e tacere, il che non significa cedere il campo alle infinite spinte nascoste. Se tra il superficiale e il nascosto non c'è resistenza, il nascosto, che ha la pazienza del tempo, non violenterà il superficiale. La mente nascosta, inesplorata e incompresa, attraverso la sua parte superficiale 'istruita' viene in contatto con le sfide e le richieste dell'immediato presente. La mente superficiale ha la possibilità di rispondere nel modo giusto, ma, a causa della contraddizione tra il nascosto e il superficiale, qualunque sua esperienza non fa che ingrandire il conflitto. Questo, a sua volta, produrrà esperienze che approfondiranno ulteriormente il solco tra il presente e il passato. Sperimentando l'esterno senza conoscere l'interno, il nascosto, la mente superficiale non farà che rafforzare e allargare il conflitto. L'esperienza non libera né arricchisce la mente, come invece siamo soliti pensare. Finché l'esperienza rafforza lo sperimentatore, ci sarà conflitto. La mente condizionata usa le esperienze solo per rafforzare i propri condizionamenti, perpetuando così la contraddizione e la sofferenza. L'esperienza può essere un fattore liberante solo per la mente in grado di comprendere la globalità di se stessa. Una volta visto e compreso il potere e le capacità dei molteplici livelli della mente nascosta, allora si potranno esaminare i dettagli con saggezza e intelligenza. Ciò che importa davvero è la conoscenza della mente nascosta, e non la semplice trasmissione di conoscenze alla mente superficiale, per quanto utili. La conoscenza della parte nascosta libera la mente globale dal conflitto, e solo così ci può essere intelligenza. Dobbiamo stimolare tanto la piena capacità della mente superficiale ad agire nel quotidiano, quanto la comprensione della mente nascosta. La sua comprensione consente di vivere nella totalità e la contraddizione che oscilla tra piacere e dolore smette di esistere. È essenziale conoscere la mente nascosta ed essere consapevoli dei suoi funzionamenti, ma è ugualmente importante non preoccuparsene e non assegnarle un'importanza immeritata. Solo conoscendo la propria parte superficiale e la propria parte nascosta, la mente può valicare le proprie limitazioni e scoprire quella felicità che non appartiene al tempo.</p>

<h2>Libertà dal conosciuto</h2>
<h3>I</h3>
<p>Se pensate che sia importante la conoscenza di se stessi solo perché ve l'ha detto qualcuno, io o un altro, temo che la comunicazione tra di noi sia già finita. Se invece siamo d'accordo sulla vitale importanza di conoscere completamente noi stessi, il nostro rapporto assume un aspetto diverso e possiamo indagare assieme con animo aperto, attento e intelligente. Non voglio la vostra fede, non mi presento come un'autorità. Non ho niente da insegnarvi: una nuova filosofia, un nuovo sistema, una nuova via verso la realtà. Non c'è una via alla realtà, così come non c'è una via alla verità. Qualunque tipo di autorità, soprattutto nel campo del pensiero e della conoscenza, è la cosa più infame e distruttiva. I capi distruggono i seguaci, e i seguaci distruggono i capi. Dobbiamo essere maestri e discepoli di noi stessi. Dobbiamo sottoporre a esame tutto ciò che gli uomini ritengono valido e indispensabile. Se non seguite nessuno, può darsi che vi sentiate soli. Bene, siate soli. Perché ci spaventa la solitudine? Perché ci mette di fronte a noi stessi e ci scopriamo vuoti, ottusi, stupidi, brutti, pieni di colpe e di ansie: un meschino e scadente articolo di seconda mano. Affrontiamo questo fatto, guardiamolo senza scappare. Non appena scappiamo, s'instaura la paura. Mentre indaghiamo noi stessi, non siamo separati dal resto del mondo. Non è un'azione malsana. In tutto il mondo, gli uomini sono ingabbiati nei nostri stessi problemi; quindi indagare noi stessi non è una forma nevrotica, perché non c'è differenza tra l'individuo e la collettività. È un fatto reale. Il mondo così com'è è stato creato da me così come sono. Quindi, non perdiamoci in questo dissidio tra la parte e il tutto. Devo diventare consapevole della mia totalità, che è la coscienza individuale e sociale. Solo così potrò andare al di là della coscienza individuale e sociale, diventando per me stesso una luce che non si spegne. Da dove iniziare per conoscerci? Sono qui, ma come farò per studiarmi, osservarmi e vedere che cosa sta realmente accadendo dentro di me? Mi posso osservare solo in rapporto, perché la vita è rapporto. Non serve a niente sedermi in un angolo a meditare su me stesso. Io non esisto indipendentemente: esisto solo in rapporto agli altri, alle cose, alle idee; e studiando il mio rapporto con l'esterno, cose e persone, e con l'interno, inizio a conoscermi. Qualunque altra forma di comprensione non è che teoria, e io non posso conoscermi solo in teoria. Io non esisto solo in teoria, quindi devo conoscermi nella mia realtà, così come sono e non come vorrei essere. Questa comprensione non è un processo intellettuale. Conoscermi e raccogliere dati su di me sono due cose ben diverse, perché i dati che immagazziniamo su noi stessi appartengono al passato, e una mente gravata dal passato è una mente infelice. Imparare a conoscersi non è come imparare una lingua, una scienza o una tecnica (in cui è ovvio che si debba accumulare e ricordare: sarebbe assurdo iniziare ogni volta daccapo). Per quanto riguarda il campo psicologico, infatti, la conoscenza di sé avviene sempre nel presente, mentre ciò che si è conosciuto appartiene già al passato, e poiché la maggior parte di noi vive nel passato e se ne accontenta, il conosciuto assume una straordinaria importanza. Ecco perché veneriamo l'erudito, il dotto, l'esperto. Se invece vogliamo imparare sempre, attimo per attimo, guardando e ascoltando, osservando e agendo, scopriremo che l'apprendimento è un movimento costante, privo di passato. Pensare di poter conoscere noi stessi gradualmente, un pezzo per volta, sempre un pò di più, significa che non ci stiamo studiando così come siamo adesso, ma attraverso conoscenze acquisite. Imparare richiede grande sensibilità, e non c'è sensibilità se il presente è dominato da un'idea, che è sempre il passato. La mente non è più sveglia, rapida e duttile. Nella stragrande maggioranza non abbiamo sensibilità, neppure fisica. Mangiamo troppo, non ci preoccupiamo di seguire una giusta alimentazione, fumiamo e beviamo troppo, il nostro corpo diventa pesante e insensibile, e la capacità di attenzione si ottunde. Come può, la mente, essere attenta, sensibile e sveglia se l'organismo è obeso e pesante? Forse siamo sensibili verso ciò che ci tocca personalmente, ma la sensibilità per tutti gli aspetti della vita esige che non ci sia separazione tra l'organismo e la psiche. È un movimento globale. Per comprendere una cosa dobbiamo conviverci, osservarla, conoscerne tutti i contenuti, la natura, la struttura e i movimenti. Avete mai provato a convivere con voi stessi? Se sì, avrete notato che il vostro essere non è una condizione statica, ma una cosa viva e sempre nuova. Per vivere con una cosa viva, anche la mente deve essere viva. E una mente ingabbiata in opinioni, pregiudizi e valori non è viva. Per osservare il movimento della mente e del cuore, e di tutto il nostro essere, occorre una mente libera, non una mente che acconsente e dissente, che prende posizione in una disputa, che litiga sulle parole. Osservare con l'intenzione di capire è molto difficile, perché molti non sanno come guardare o ascoltare il loro stesso essere così come non sanno guardare la bellezza di un fiume o ascoltare il vento tra gli alberi. Se continuiamo a condannare e difendere non potremo vedere con chiarezza, e neppure se la nostra mente chiacchiera in continuazione, perché non osserviamo ciò che è, ma solo le nostre proiezioni di noi stessi. Tutti abbiamo un'immagine di che cosa siamo o di che cosa dovremmo essere, e questa immagine, questa raffigurazione, ci impedisce di vedere ciò che siamo in realtà. Osservare una cosa semplice è una delle cose più difficili al mondo. La nostra è una mente complessa, e abbiamo perduto la qualità della semplicità. Non parlo della semplicità del cibo o degli abiti (indossare un minuscolo perizoma, battere il record di digiuno, o tutte quelle insulsaggini a cui si dedicano i santi), ma della semplicità di guardare direttamente le cose senza paura, di vedere noi stessi così come siamo senza distorsioni. La semplicità di dire che abbiamo mentito quando abbiamo mentito, senza nasconderci o fuggire. Per conoscerci occorre anche una grande umiltà. Se cominciamo dicendo: "Mi conosco benissimo", abbiamo già smesso di imparare. Anche se diciamo: "Non c'è molto da imparare su me stesso perché non sono che un fascio di ricordi, idee, esperienze e convenzioni", abbiamo già smesso di imparare. Non appena stabiliamo qualcosa, abbiamo perso l'innocenza e l'umiltà. Non appena arriviamo a una conclusione o guardiamo a partire da una conoscenza acquisita, abbiamo già finito perché stiamo traducendo una cosa viva in termini vecchi. Se invece non abbiamo appigli, posizioni o certezze, allora c'è libertà di guardare e di capire. Se guardiamo con libertà, tutto è sempre nuovo. Chi presume di sapere è già morto. Ma come possiamo avere la libertà di guardare e di imparare se la nostra mente, dal momento della nascita a quello della morte, viene modellata dalla cultura nel minuscolo stampino dell"io'? Per secoli siamo stati condizionati dalla nazionalità, dalla casta, dalla classe sociale, dalla tradizione, dalla religione, dalla lingua, dall'educazione, dalla letteratura, dall'arte, dai costumi, dalle convenzioni, dalla propaganda, dalle necessità economiche, dal cibo che mangiamo, dal clima in cui viviamo, dalla famiglia, dagli amici, dalle esperienze e da tutte le influenze a cui siamo in grado di pensare, e quindi tutte le nostre risposte sono condizionate. Siete consapevoli di essere condizionati? Questa è la prima domanda da farvi, e non come liberarvi dai condizionamenti. Forse non ne sarete mai liberi, e dicendo: "Devo esserne libero", può darsi che stiate cadendo nella trappola di un'altra forma di condizionamento. Quindi, siete consapevoli di essere condizionati? Avete coscienza del fatto che quando guardate un albero e dite: "una quercia", o "un baniano", il nome dell'albero, che è una nozione della scienza botanica, vi ha così condizionato che la parola si frappone tra voi e l'albero? Per entrare in contatto con l'albero dovete poggiarvi la mano, e nessuna parola può sostituire l'azione. Come fate a sapere di essere condizionati? Che cosa ve lo dice? Che cosa vi dice che avete fame, non la fame come meccanismo teorico ma come fame reale? Allora? Come sapete di essere condizionati? Non è forse attraverso le risposte che date alle situazioni? A ogni situazione reagite attraverso i vostri condizionamenti, ed essendo i condizionamenti limitanti anche la reazione sarà limitante. Quando ne diventiamo consapevoli, il condizionamento sociale, culturale e religioso non ci dà un senso di ingabbiamento? Prendiamo un condizionamento: la nazionalità. Siatene seriamente e profondamente consapevoli, e osservate se lo condividete o se vi ribellate a esso. Se vi ribellate, osservate se volete ribellarvi anche a tutti gli altri condizionamenti. Se vi trovate a vostro agio nei vostri condizionamenti, è ovvio che non vorrete far nulla al riguardo. Se invece non ci state bene, diventandone consapevoli vi accorgete anche che tutto ciò che fate passa attraverso un condizionamento. Tutto! Perciò viviamo continuamente nel passato, nel morto. Possiamo accorgerci dei nostri condizionamenti solo quando si rompe la continuità delle comodità e della fuga dal dolore. Se tutto attorno a noi va bene, nostra moglie ci ama e noi la amiamo, abbiamo una bella casa, bei bambini e molto denaro, non possiamo prendere consapevolezza dei nostri condizionamenti. Ma se interviene una crisi, se nostra moglie s'interessa a un altro, subiamo una perdita economica, siamo minacciati da una guerra, o qualunque altra sofferenza o ansietà, ci rendiamo conto dei condizionamenti. Lottando per superare una crisi, difendendoci da una minaccia esterna o interna, scopriamo di essere condizionati. Il fatto che è sempre in atto una crisi, dalla più superficiale alla più profonda, indica che siamo condizionati. Finché un animale viene trattato bene reagisce bene, ma quando trova resistenza tutta la violenza della sua natura si rivela. Siamo sconvolti dalla vita, dalla politica, dalla situazione economica, dall'orrore, dalla brutalità, dalla sofferenza del mondo e di noi stessi, e da tutto ciò vediamo quanto siamo strettamente condizionati. Che cosa faremo? Accettare questo sconvolgimento come fa la maggior parte della gente? Abituarsi a esso come ci si abitua a convivere con l'emicrania? Sopportare? C'è in tutti noi la tendenza a sopportare, ad abituarci, a dare la colpa alle circostanze. "Se le cose fossero andate per il verso giusto, io sarei diverso", o "Datemi soltanto l'opportunità, e io sarò soddisfatto", o "Sono schiacciato dall'ingiustizia di tutto ciò", incolpando sempre gli altri, l'ambiente o la situazione economica. Abituarsi alla scontentezza significa che la mente si è intorpidita, nello stesso modo in cui ci si può abituare alla bellezza che ci circonda e non vederla più. Diventiamo indifferenti, insensibili, duri, e la mente si fa sempre più ottusa. Oppure, invece di abituarci, tentiamo di fuggire attraverso le droghe, l'attività politica, schiamazzando, scrivendo, andando allo stadio o in chiesa, o attraverso qualunque altra forma di diversione. Perché fuggiamo dai fatti reali? Abbiamo paura della morte, faccio questo esempio tra i tanti, e inventiamo ogni sorta di teorie, speranze e credenze per mascherare il fatto della morte, ma la sua realtà è sempre lì. Per comprendere un fatto dobbiamo guardarlo, non fuggirlo. La maggior parte di noi ha paura di vivere come ha paura di morire. Abbiamo paura per la nostra famiglia, paura dell'opinione pubblica, paura di perdere il lavoro, la sicurezza, e centinaia di altre paure. Il fatto reale è la paura, non la paura di questa o di quella cosa. Perché non guardiamo questo fatto? Possiamo guardare un fatto solo nel presente. Se non gli consentiamo mai di essere presente perché lo fuggiamo in continuazione, non potremo mai guardarlo e, poiché abbiamo creato un'ampia gamma di vie di fuga, siamo caduti nell'abitudine a fuggire. Se siamo sensibili, seri, non solo prenderemo consapevolezza dei nostri condizionamenti, ma anche dei guasti che producono, della brutalità e della violenza a cui conducono. Se vediamo il pericolo dei condizionamenti, perché non reagiamo? Perché siamo pigri, essendo la pigrizia una mancanza di energia? L'energia non ci manca certo davanti a un pericolo fisico immediato come un serpente sulla strada, un improvviso precipizio o un incendio. Perché allora non reagiamo vedendo il pericolo del condizionamento? Se vedessimo il pericolo che il nazionalismo rappresenta per la nostra stessa sicurezza, non reagiremmo? La risposta è: perché non lo vediamo. L'analisi intellettuale può farci vedere che il nazionalismo conduce all'autodistruzione, ma a questa analisi manca il contenuto emotivo. E solo un contenuto emotivo ci fa diventare vitali. Se vediamo il pericolo del condizionamento solo da un punto di vista teorico, intellettuale, non faremo mai niente al proposito. Avendo soltanto l'idea astratta del pericolo rimane un conflitto tra l'idea e l'azione, e questo conflitto assorbe tutta la nostra energia. Solo vedendo immediatamente il condizionamento e il suo pericolo, come davanti a un improvviso precipizio, agiamo. Vedere è agire. La maggior parte di noi attraversa la vita in modo disattento, rispondendo reattivamente all'ambiente in cui siamo stati allevati, e queste reazioni creano ulteriori schiavitù, ulteriore condizionamento. Ma, nel momento in cui diamo totale attenzione al nostro condizionamento, vedremo che, se siamo completamente liberi dal passato, il passato cadrà spontaneamente.</p>
<h3>II</h3>
<p>Nel capitolo precedente abbiamo detto che la gioia è completamente diversa dal piacere. Consideriamo adesso quali sono le implicazioni del piacere e se sia possibile vivere in un mondo che non si basi sul piacere, ma su un immenso senso di gioia, di beatitudine. Tutti inseguiamo il piacere, in una forma o in un'altra: intellettuale, sensoriale o culturale; il piacere di riformare, di dire agli altri che cosa devono fare, di modificare i mali della società, di fare il bene; il piacere di acquisire maggiori conoscenze, maggiore soddisfazione fisica, maggiore esperienza, maggiore comprensione della vita; tutte le astute, maliziose espressioni della mente. Il piacere supremo, naturalmente, è Dio. Il piacere è la struttura della società. Dall'infanzia alla morte inseguiamo il piacere, segretamente e per vie traverse, oppure apertamente. Qualunque sia la nostra forma di piacere, dobbiamo riconoscerlo con chiarezza, perché è ciò che guida e modella la nostra vita. Perciò è importante che ciascuno di noi indaghi con attenzione, prudenza e delicatezza il problema del piacere, perché raggiungere il piacere, nutrirlo e alimentarlo è un bisogno fondamentale della vita, e senza di esso l'esistenza è vuota, squallida, solitaria e insulsa. Perché allora la vita non dovrebbe essere guidata dal piacere? Per la semplice ragione che il piacere porta con sé dolore, frustrazione, sofferenza e paura, e la paura genera violenza. Se volete vivere così, vivete pure così. Quasi tutti fanno così, ma se volete essere liberi dal dolore dovete comprendere totalmente la struttura del piacere. Comprendere il piacere non significa negarlo. Non lo stiamo condannando, non stiamo dicendo che sia giusto o sbagliato, ma, se lo inseguiamo, facciamolo tenendo gli occhi aperti, sapendo che una mente che è alla continua ricerca del piacere ne incontrerà inevitabilmente l'ombra, il dolore. Piacere e dolore non sono separabili, anche se inseguiamo il primo e rifuggiamo il secondo. Perché la mente insegue in continuazione il piacere? Perché facciamo cose nobili e ignobili spinti dal piacere? Perché soffriamo sacrificandoci sul debole filo del piacere? Che cos'è il piacere e come viene in essere? Mi chiedo se vi siete mai posti queste domande, seguendole fino alla fine. Il piacere viene in essere attraverso quattro stadi: la percezione, la sensazione, il contatto e il desiderio. Supponiamo che io veda una bellissima automobile; guardarla produce in me una sensazione, una reazione; la tocco, o immagino di toccarla, nasce il desiderio di possederla e di pavoneggiarmi alla sua guida. Guardo una nuvola, una montagna che si staglia contro il cielo, una tenera foglia primaverile, una valle magnifica, un tramonto spettacolare, un bel viso, intelligente, vivo, non falso e quindi non più bello. Guardo tutto ciò con intenso piacere e, osservando, non c'è un osservatore ma solo una nuda bellezza simile all'amore. Per un attimo 'io' non ci sono, con tutti i miei problemi, ansie e infelicità: c'è solo meraviglia. Posso guardare quella cosa con gioia, e l'attimo successivo la mente si è infiltrata e ricominciano i problemi. La mente ripensa a ciò che ha visto e a com'era bello, e mi dico che voglio vederlo ancora molte volte. Il pensiero inizia a paragonare, a valutare, e dice: "Domani lo voglio di nuovo". Il pensiero dà continuità a un'esperienza che ci ha dato un attimo di piacere. Lo stesso con il desiderio sessuale o qualunque altro desiderio. Non c'è niente di sbagliato nel desiderio. Reagire è perfettamente normale. Se mi trafiggete con uno spillo reagirò, a meno che non sia paralizzato. Ma il pensiero interviene, rimugina l'incanto e lo trasforma in piacere. Il pensiero vuole ripetere l'esperienza, e più ripetiamo più diventiamo meccanici; più ci ripensiamo, più il pensiero rafforza il piacere. Il pensiero crea il piacere e lo rafforza attraverso il desiderio, dandogli continuità, e la naturale reazione di desiderio davanti a una cosa bella viene corrotta dal piacere. Il pensiero trasforma l'esperienza in ricordo, e il ricordo viene costantemente nutrito ripensandolo. Ovviamente, la memoria ha una sua utilità. Nella vita quotidiana non potremmo farne a meno. Nel suo ambito è funzionale, ma c'è un altro stato mentale in cui ha pochissimo posto. Per essere libera, la mente non deve essere paralizzata dalla memoria. Avete notato che se rispondete a qualcosa totalmente, con tutto il cuore, ne restano pochissimi ricordi? Se invece non rispondiamo a una sfida con tutto il nostro essere, allora c'è conflitto, lotta, e ciò crea confusione e piacere o dolore. La lotta genera il ricordo. A questo ricordo se ne aggiungono continuamente altri, ed è attraverso questi ricordi che noi rispondiamo. Tutto ciò che è prodotto dal ricordo è vecchio, e quindi non è mai libero. Non esiste la libertà di pensiero, è una palese assurdità. Il pensiero non è mai nuovo, perché è la risposta della memoria, dell'esperienza e del conosciuto. Essendo vecchio, il pensiero rende vecchio anche ciò che abbiamo guardato con incanto e che abbiamo sentito in quell'istante con grande forza. Il piacere deriva sempre dal vecchio, non dal nuovo. In ciò che è nuovo non c'è il tempo. Se riusciamo a guardare qualunque cosa senza permettere al piacere di insinuarsi (un volto, un uccello, il colore di un sari, uno specchio d'acqua che luccica al sole o qualunque cosa che ci incanti), se riusciamo a guardarlo senza il desiderio di ripetere l'esperienza, non c'è né dolore né paura, e quindi c'è gioia immensa. È lo sforzo di ripetere e perpetuare il piacere che si trasforma in dolore. Osservatelo dentro di voi. L'esigenza di ripetere il piacere provoca dolore, perché oggi non è più com'è stato ieri. Ci sforziamo di riprodurre lo stesso piacere, non solo estetico, ma la stessa qualità mentale, e rimaniamo delusi e feriti perché ci viene negato. Avete notato che cosa avviene dentro di noi quando ci viene negato un piacere anche piccolo? Se non abbiamo ciò che vogliamo proviamo ansia, invidia, odio. Avete fatto attenzione a un momento in cui vi è stato negato il piacere di bere, di fumare, di sesso o qualunque altro, avete visto la battaglia interiore che avete attraversato? Tutto ciò è una forma di paura, non è vero? Abbiamo paura di non avere ciò che vogliamo o di perdere ciò che abbiamo. Se una fede o un'ideologia che abbiamo nutrito per anni viene scossa o ci viene strappata dalla logica o dalla vita, non abbiamo forse paura di ritrovarci da soli? Quella fede ci ha dato per anni piacere e soddisfazione, e se ci viene tolta ci sentiamo arenati, vuoti, e la paura ci accompagna finché non troviamo un'altra forma di piacere, un'altra fede. Mi sembra molto semplice, e proprio perché semplice ci rifiutiamo di vederne la semplicità. Ci piace complicare le cose. Se vostra moglie vi abbandona, non siete forse gelosi? Non vi infuriate? Non odiate chi ve l'ha portata via? Che cos'è tutto ciò se non la paura di perdere qualcosa che vi ha dato piacere, compagnia, una certa sicurezza e la soddisfazione del possesso? Se capiamo che dove c'è ricerca del piacere c'è necessariamente dolore, possiamo continuare a vivere così, ma senza caderci dentro. Se vogliamo mettere fine al piacere, che significa mettere fine al dolore, dobbiamo essere consapevoli della struttura totale del piacere, senza reprimerlo come fanno i monaci e i sannyasi, che non guardano una donna perché lo ritengono un peccato e in questo modo distruggono la vitalità della comprensione, ma vedendo il senso e il significato del piacere nella sua globalità. Allora la vostra vita sarà piena di gioia. La gioia non è qualcosa che viene pensato. La gioia è una cosa immediata che il pensiero trasforma poi in piacere. Vivere nel presente è la percezione immediata della bellezza e del suo incanto senza cercare di ricavarne piacere.</p>
<h3>III</h3>
<p>Paura, piacere, dolore, pensiero e violenza sono interrelati. Molti trovano piacere nella violenza, nell'avversione, nell'odio razziale o di gruppo, nei sentimenti antagonistici nei confronti degli altri. Ma in uno stato mentale in cui ogni violenza è giunta a fine c'è una gioia molto diversa dal piacere della violenza, con i suoi conflitti, i suoi odi e le sue paure. Possiamo arrivare alla radice stessa della violenza e liberarcene? Altrimenti vivremo in perenne lotta con noi stessi. Se volete vivere così, e sembra che la maggioranza lo voglia, continuate pure. Se dite: "No, la violenza non può avere fine", la comunicazione tra di noi è interrotta perché vi siete chiusi. Ma se ammettete la possibilità di un diverso modo di vivere, potremo comunicare. Consideriamo assieme, tutti quelli che sono in grado di comunicare, se sia possibile mettere fine definitiva a ogni forma di violenza in noi stessi continuando a vivere in questo mondo tremendamente brutale. Io penso che sia possibile. Non voglio avere dentro di me la minima traccia di odio, gelosia, ansia o paura. Voglio vivere completamente in pace, il che non significa che voglio morire. Voglio vivere su questa terra meravigliosa, così bella, così piena, così ricca. Voglio guardare gli alberi, i fiori, i fiumi, i campi, le donne, i ragazzi e le ragazze, ed essere perfettamente in pace con me stesso e con il mondo. Come posso riuscirci? Se impariamo a vedere la violenza, non solo quella esterna, della società (guerre, rivolte, antagonismi tra nazioni e conflitti di classe), ma anche quella dentro di noi, forse riusciremo ad andare oltre. È un problema molto complesso. Per secoli e secoli l'uomo è stato violento, tutte le religioni del mondo hanno tentato di addolcirlo e nessuna ci è riuscita. Se quindi vogliamo andare a fondo nel problema, ritengo che dobbiamo essere molto seri perché ci condurrà in uno spazio completamente diverso. Se invece vogliamo solo farne un gioco intellettuale, non andremo molto lontano. Forse vi sentite già molto seri nei confronti di questo problema, ma finché gli altri non hanno la stessa serietà e non intendono fare qualcosa, a che cosa serve il vostro lavoro? A me non importa se anche altri sono seri a questo riguardo, io lo prendo sul serio e questo mi basta. Non sono il custode di mio fratello. Io, un essere umano, avverto molto intensamente il problema della violenza, vedo che in me non c'è violenza, ma non posso dire a un altro: "Non essere violento". Non ha senso, a meno che non lo vogliate anche voi. Se quindi volete davvero comprendere il problema della violenza, continuiamo assieme il nostro viaggio di esplorazione. Il problema della violenza è fuori o dentro? Volete risolvere il problema rispetto al mondo esterno o volete mettere in discussione la violenza così com'è dentro di voi? Se non avete violenza in voi stessi, la domanda, è: "Come posso vivere in un mondo pieno di violenza, rapacità, avidità e brutalità? Non ne rimarrò distrutto?". Questa è la domanda che viene inevitabilmente da porsi. Se ci facciamo questa domanda, non stiamo ancora vivendo in pace. Se viviamo in pace, non ci sono più problemi. Potreste essere imprigionati per renitenza alla leva, o fucilati perché vi rifiutate di combattere, ma non sarà un problema: sarete fucilati. Capirlo è fondamentale. Stiamo cercando di comprendere la violenza come fatto, non come idea, un fatto presente nell'essere umano, e l'essere umano sono io. Per entrare nel problema devo essere totalmente vulnerabile, aperto ad esso. Devo denudarmi a me stesso, non a voi perché può darsi che voi non siate interessati, devo essere in uno stato mentale che vuole conoscere le cose fino in fondo, senza fermarsi a un certo punto affermando di non voler procedere oltre. Deve essermi ovvio che sono un essere umano violento. Ho visto la violenza della rabbia, la violenza delle mie richieste sessuali, la violenza dell'odio che crea i nemici, la violenza della gelosia, e così via. Ne ho fatto esperienza, l'ho conosciuta, e mi dico: "Voglio comprendere questo problema nella sua globalità, non solo in un suo frammento rappresentato dalla guerra, ma l'aggressività umana presente anche negli animali, di cui faccio parte". La violenza non è solo nell'uccidere. Violenza è usare una parola dura, un gesto per respingere una persona, l'obbedienza dettata dalla paura. La violenza non è solo la carneficina legalizzata in nome di Dio, della società o della nazione. La violenza è molto più sottile, molto più profonda, ed è nelle profondità della violenza che stiamo indagando. Quando vi definite indiani, musulmani, cristiani, europei o qualunque altra cosa, state facendo una violenza. Capite perché? Perché vi state separando dal resto dell'umanità. La divisione in nome della fede, della nazionalità, della tradizione genera violenza. Una persona che vuole capire la violenza non appartiene a nessuna nazione, a nessuna religione, a nessun partito politico, a nessun sistema parziale, perché è interessato a comprendere l'umanità globalmente. Rispetto alla violenza vi sono due principali scuole di pensiero. La prima dice: "La violenza è innata nell'uomo", e la seconda: "La violenza è il prodotto dell'ereditarietà sociale e culturale". Non importa a che scuola di pensiero apparteniamo, è assolutamente ininfluente. L'importante è il fatto che siamo violenti, non la ragione per la quale lo siamo. Una delle più comuni espressioni della violenza è l'ira. Se mia moglie o mia sorella vengono aggredite, sento il diritto di adirarmi; se il mio paese, le mie idee, i miei principi, il mio modo di vita vengono attaccati, sento il diritto di adirarmi. Mi adiro anche se ad essere attaccate sono le mie abitudini o le mie piccole opinioni. Se mi pestate i piedi o mi ingiuriate, mi arrabbio. Se fuggite con mia moglie divento geloso, e ne ho il diritto perché mia moglie è mia proprietà. La rabbia riceve una giustificazione morale. Parlando di rabbia, che fa parte della violenza, la consideriamo in termini di giusto e di ingiusto, secondo le nostre inclinazioni e i modelli ambientali, oppure guardiamo la rabbia come tale? Vediamo solo la rabbia giusta, o la rabbia come tale? Non ci sono buone o cattive influenze, c'è solo influenza, ma quando sono influenzato da qualcosa che non mi piace la chiamo cattiva. Il fatto stesso di difendere la vostra famiglia, il vostro paese, un pezzo di stoffa colorata che chiamiamo bandiera, una fede, un'idea, un dogma, qualcosa che vogliamo o che manteniamo, questa stessa difesa indica rabbia. Potete osservare la rabbia senza spiegazioni né giustificazioni, senza dire: "Sto difendendo i miei beni", o "Ho avuto ragione ad arrabbiarmi", o "Come sono stato stupido ad arrabbiarmi"? Riuscite a osservare l'ira in se stessa? Potete guardarla in modo completamente oggettivo, cioè senza difenderla né condannarla? Lo potete? Se penso che siate una persona meravigliosa, o se invece sono in antagonismo con voi, vi sto guardando davvero? Vi vedo solo se vi guardo con un'attenzione in cui non esistono atteggiamenti precedenti. Posso osservare l'ira nello stesso modo, il che significa essere vulnerabile al problema, non fare resistenza, ma guardare questo straordinario fenomeno senza nessuna reazione? È molto difficile osservare l'ira in modo spassionato, perché fa parte di me, ma è quello che voglio fare. Sono qui, un essere umano violento, nero, marrone, bianco o rosso. Non mi interessa sapere se ho ereditato questa violenza o se l'ha prodotta in me la società, mi interessa scoprire se posso esserne libero. Essere libero dalla violenza significa tutto per me. È più importante del sesso, del cibo, della posizione, perché tutto ciò mi corrompe. Sta distruggendo me e il mondo, e voglio capire, voglio essere libero, voglio andare oltre. Mi sento responsabile dell'ira e della violenza del mondo. Mi sento responsabile, non solo a parole, e mi dico: "Posso fare qualcosa solo se sono io stesso al di là dell'ira, al di là della violenza, al di là del nazionalismo". La sensazione di dover comprendere la violenza dentro di me ha in sé la vitalità e la passione per riuscirci. Per andare al di là della violenza non posso reprimerla, non posso negarla, non posso dire: "È parte di me e non posso farci niente", o "Non la voglio". Devo guardarla, devo studiarla, devo diventarne intimo, e non posso diventarne intimo se la condanno o la giustifico. Invece, o la condanniamo o la giustifichiamo. Da questo momento in avanti, proviamo a non condannarla e non giustificarla. Se vogliamo fermare la violenza, se vogliamo fermare la guerra, quanta vitalità, quanto di noi impegniamo in questo? Non vi importa che i vostri bambini vengano uccisi, che i vostri figli diventino soldati e siano carne da macello? Non vi interessa? Se non vi interessa questo, che cosa vi interesserà? Risparmiare denaro? Divertirvi? Drogarvi? Non vedete che questa violenza minaccia di distruggere i vostri bambini? Oppure pensate che sia soltanto un'astrazione? Se invece vi interessa, impegnate tutto il cuore e la mente per comprendere. Non statevene seduti dicendo: "Bene, la stiamo a sentire". Io vi indico semplicemente che non si può guardare la rabbia, la violenza, con gli occhi della condanna o della giustificazione, e che se la violenza non è un problema che vi brucia dentro, non potete accantonare quelle due cose. In primo luogo dovete imparare, imparare come osservare la rabbia, come guardare vostro marito, vostra moglie, i vostri bambini. Ascoltate i politici, e capite perché non siete oggettivi, perché condannate o giustificate. Dovete capire che condanniamo e giustifichiamo perché queste due cose fanno parte del sistema sociale in cui viviamo, del nostro condizionamento di tedeschi, indiani, neri, americani o qualunque sia il paese in cui siamo nati, con tutto l'ottenebramento mentale che il condizionamento produce. Per scoprire qualcosa di fondamentale dobbiamo avere la capacità di scendere in profondità. Se il nostro strumento è smussato o spuntato, non possiamo arrivare in profondità. Ciò che dobbiamo fare è affilare il nostro strumento, la mente intorpidita dalle continue condanne e giustificazioni. Possiamo scendere in profondità solo se la nostra mente è appuntita come un ago e dura come il diamante. Non serve a niente stare seduti e chiedere: "Come otterrò una mente del genere?". Dovete volerla come volete il prossimo pasto, e per riuscirci dovete vedere che ciò che rende la nostra mente ottusa e intorpidita è il senso di invulnerabilità che ha eretto muri attorno a se stesso e che fa parte del processo di condanna e giustificazione. Se la mente riesce a liberarsene, potete guardare, studiare, andare a fondo e forse raggiungere uno stato di totale consapevolezza della globalità del problema. Ma ritorniamo al punto fondamentale: è possibile sradicare la violenza dentro di noi? È una forma di violenza dire: "Non sei cambiato, perché?". Io non faccio così, non mi interessa convincervi. È la vostra vita, non la mia. Il modo in cui vivete è affar vostro. Io sto chiedendo se sia possibile per un essere umano che viva in qualunque società liberarsi dalla violenza interiore. Se ci riesce, produrrà un modo di vivere in questo mondo completamente diverso. Molti hanno accettato la violenza come stile di vita. Due guerre spaventose ci hanno insegnato soltanto a erigere ancora più barricate tra esseri umani, cioè tra voi e me. Ma se qualcuno vuole sbarazzarsi della violenza, che cosa può fare? Penso che non si ottenga nulla attraverso l'analisi, né l'autoanalisi né quella condotta da un professionista. L'analisi può metterci in grado di modificarci leggermente, di vivere un pò meglio, con un pò più di sentimento, ma non dà la percezione globale. Però devo sapere come si analizza, perché nel processo dell'analisi la mia mente diventa straordinariamente acuta, ed è questa qualità di acutezza, attenzione e serietà che produce la percezione totale. Non siamo capaci di vedere tutta la cosa con una sola occhiata: la chiarezza di visione è possibile solo osservando prima i dettagli, e poi facendo il salto. Alcuni, per liberarsi dalla propria violenza, ricorrono a un concetto, un ideale chiamato nonviolenza, pensando che nutrendo l'ideale opposto alla violenza, la nonviolenza, sia possibile liberarsi del fatto reale, dove invece non è possibile. Abbiamo nutrito ideali innumerevoli, tutti i libri sacri ne sono pieni, eppure siamo ancora violenti: perché allora non affrontare la violenza in se stessa, lasciando perdere la parola? Se vogliamo comprendere il fatto reale, dobbiamo dargli tutta la nostra attenzione, tutta la nostra energia. Se ci creiamo un mondo fittizio, ideale, questa attenzione e questa energia vengono deviate. Possiamo bandire completamente gli ideali? Una persona realmente seria, che sente l'urgenza di scoprire la verità, di scoprire l'amore, non ha nessun concetto. Vive esclusivamente in ciò che è. Per indagare la realtà della nostra rabbia non dobbiamo sottoporla a giudizi, perché nel momento stesso in cui concepiamo il suo opposto l'abbiamo condannata, e quindi non possiamo vederla così com'è. Se avversiamo o odiamo qualcuno, questa è la realtà, anche se suona terribile. Se la guardiamo, se vi scendiamo profondamente dentro, essa scompare; ma se diciamo: "Non devo odiare, nel mio cuore deve esserci amore", viviamo in modo ipocrita con un doppio modello. Vivere totalmente, pienamente nel momento, è vivere con ciò che è, la realtà di fatto, senza condanne o giustificazioni; e una volta compresolo completamente, è completamente finito. Quando lo vediamo chiaramente, il problema è risolto. Riusciamo a vedere con chiarezza il volto della violenza, non solo quella esterna ma anche quella dentro di noi, il che significa essere completamente liberi dalla violenza senza dipendere da un'ideologia definita per cancellarla? Rispondere richiede profonda meditazione, non solo un'adesione o un disaccordo verbale. Avete sentito una serie di affermazioni, ma avete realmente capito? La vostra mente condizionata, il vostro modo di vivere, la struttura della società in cui vivete, vi impediscono di guardare un fatto e di liberarvene immediatamente. Diciamo: "Ci rifletterò, esaminerò se sia possibile o no liberarmi dalla violenza. Ci proverò". È un'affermazione spaventosa: 'ci proverò'. Non c'è provarci, né fare del nostro meglio. O lo fate o non lo fate. Prendete tempo mentre la casa brucia. La casa sta bruciando a causa di tutta la violenza nel mondo e in voi stessi, e voi dite: "Lasciate che ci pensi. Qual è l'ideologia migliore per spegnere le fiamme?". Se casa vostra brucia, vi mettete a discutere sul colore dei capelli dell'uomo che vi porta l'acqua?</p>
<h3>IV</h3>
<p>Né il tormento della repressione né la brutalità della disciplina che si uniforma a un modello hanno portato alla verità. Per arrivare alla verità la mente deve essere completamente libera, senza un granello di distorsione. Ma, prima, chiediamoci: vogliamo davvero essere liberi? Quando parliamo di libertà, stiamo parlando della libertà assoluta o solo della libertà da qualche inconveniente, da qualcosa di spiacevole o indesiderabile? Vogliamo essere liberi dai ricordi brutti e dolorosi, dalle esperienze spiacevoli, ma nello stesso tempo conservare le ideologie, le formule e le modalità di rapporto che ci soddisfano. Conservare le une senza le altre è impossibile, perché, come abbiamo visto, il piacere è inseparabile dal dolore. Sta a ciascuno di noi capire se vuole essere completamente libero. Se rispondiamo di sì, allora dobbiamo conoscere la natura e la struttura della libertà. La libertà è essere liberi da qualcosa, liberi dal dolore, dall'ansia? Oppure è qualcosa di completamente diverso? Possiamo, ad esempio, essere liberi dalla gelosia, ma questa libertà non è forse una reazione e quindi non è per nulla libertà? Possiamo liberarci con estrema facilità da un dogma sottoponendolo a esame e gettandolo via, ma la spinta a liberarci da un dogma può essere una reazione, in quanto quel dogma non è più alla moda o rassicurante. Oppure possiamo liberarci dal nazionalismo perché crediamo nell'internazionalismo, o perché riteniamo che non sia più economicamente vantaggioso conservare sciocche idee nazionalistiche con le loro bandiere e tutta questa spazzatura. Liberarci da tutto ciò è facile. Oppure possiamo reagire a un capo politico o spirituale che ci ha promesso la libertà in cambio della disciplina o della rivoluzione. Ma queste logiche conclusioni, questi razionalismi, hanno qualcosa a che vedere con la libertà? Affermare di essere liberi da qualcosa è una reazione che produrrà un'altra reazione la quale condurrà a un altro conformismo, a un'altra forma di sottomissione. In questo modo possiamo passare per una catena di reazioni e pensare che ogni reazione sia libertà. Non è libertà: è soltanto la prosecuzione di un passato modificato, a cui la mente si aggrappa. La gioventù di oggi, come quella di sempre, è in rivolta contro la società. In sé è una cosa buona, ma la rivolta non è libertà perché è una reazione, e una reazione stabilisce i propri modelli in cui si resta imprigionati. Crediamo che sia qualcosa di nuovo, e invece non lo è: è il vecchio in forma diversa. Qualunque rivolta sociale o politica porta inevitabilmente alla buona, vecchia mentalità borghese. La libertà è solo quando si vede e si agisce, mai per rivolta. Il vedere stesso è l'agire, e questa azione è immediata come quando ci accorgiamo di un pericolo. Allora non c'è riflessione, discussione o esitazione; il pericolo stesso spinge all'azione, e quindi vedere è agire ed essere liberi. La libertà è uno stato della mente, non la libertà da qualcosa, ma un senso di libertà, la libertà di sottoporre a dubbio e a esame qualsiasi cosa; così intensa, attiva e forte che spazza via ogni forma di dipendenza, schiavitù, conformismo e osservanza. Tale libertà implica la totale solitudine. Ora, una mente educata in una cultura così dipendente dall'ambiente e dalle sue stesse tendenze, può conoscere quella libertà che è totale solitudine e in cui non c'è comando, autorità o tradizione? Questa solitudine è uno stato interiore della mente, che non dipende dagli stimoli o dalle conoscenze, e non è il prodotto di nessuna esperienza o conclusione. C'è una differenza tra l'isolarsi, l'escludersi, e la solitudine dell'unicità. Tutti sappiamo cosa significa isolarsi, costruirsi intorno un muro per non venire feriti, per non esporre la propria vulnerabilità o per chiudersi in un'immaginaria torre d'avorio ideologica. Ma l'unicità è qualcosa di completamente diverso. Non siamo mai soli, perché siamo pieni di ricordi, di condizionamenti, di tutti i borbottii del giorno prima, e la mente non è mai sgombra da tutta la spazzatura accumulata. Per essere soli dobbiamo morire al passato. Se siamo soli, totalmente, senza appartenere a una famiglia, a una nazione, a una cultura, a quel preciso continente, c'è il senso di essere degli estranei. Una persona totalmente sola, in questo senso, è innocente ed è questa innocenza che libera la mente dal dolore. Ci portiamo addosso il peso di ciò che migliaia di uomini hanno detto, e il ricordo di tutte le nostre infelicità. Essere soli significa abbandonare tutto ciò, e una mente che è sola non è soltanto innocente, ma giovane, non in termini di tempo o di età, ma giovane perché innocente e viva a qualunque età: e solo questa mente può vedere la verità e ciò che le parole non possono dire. In questa solitudine iniziamo a comprendere la necessità di essere così come siamo, non come siamo stati un tempo o come pensiamo di dover essere. Osservate se siete capaci di guardarvi senza timori, falsa modestia, paura, giustificazione o condanna, convivendo con voi stessi esattamente così come siete. Solo vivendo in intimità con qualcosa iniziamo a conoscerlo. Se invece sviluppiamo un'abitudine, se ci abituiamo alla nostra ansia, alla nostra invidia, o a qualunque altra cosa, non la stiamo più vivendo. Se andiamo ad abitare sulla riva di un fiume, dopo qualche giorno non sentiamo più il rumore dell'acqua; se appendiamo un quadro al muro, dopo una settimana non lo vediamo più. Lo stesso con le montagne, le valli, gli alberi; lo stesso rispetto alla famiglia; al marito, alla moglie. Ma non dobbiamo abituarci e accettare di vivere con la gelosia, l'invidia o l'ansia. Dobbiamo rivolgere loro la stessa attenzione che diamo a un albero appena piantato, proteggerlo dal sole e dal vento. Ce ne prendiamo cura, non ci mettiamo certo a condannarlo o giustificarlo. Così, iniziamo ad amarlo. Prendersi cura è iniziare ad amare. Non si tratta di essere contenti perché siamo ansiosi o invidiosi, come molti fanno, ma di guardare con cura. Possiamo, voi e io, essere come siamo davvero, sapendo di essere insensibili, invidiosi, paurosi, immaginando sentimenti che non abbiamo, facilmente feribili, facilmente adulabili, annoiati? Possiamo stare con tutto ciò, senza accettarlo e neppure negarlo, ma osservandolo senza diventare morbosi, depressi o orgogliosi? Ora poniamoci una domanda in più. Questa libertà, questa solitudine, questo entrare in contatto con tutta la struttura di ciò che siamo, deve avvenire con il tempo? Ovvero, la libertà si raggiunge attraverso un processo graduale? Ovviamente no, perché non appena introduciamo il tempo ne diventiamo sempre più schiavi. È impossibile liberarsi a poco a poco. Non è una questione di tempo. La domanda successiva è: possiamo essere coscienti di questa libertà? Se dite: "Sono libero", non lo siete. È come dire: "Sono felice". Nel momento in cui diciamo: "Sono felice", sto vivendo nel ricordo di qualcosa che è già passato. La libertà viene naturalmente, non desiderandola, volendola o bramandola. E neppure la troveremo creandoci un'immagine di ciò che pensiamo che sia. Per conoscerla, la mente deve imparare a guardare la vita, che è un ampio movimento, senza la schiavitù del tempo, perché la libertà è al di là del campo della coscienza.</p>
<h3>V</h3>
<p>La richiesta di sicurezza nei rapporti genera inevitabilmente sofferenza e paura. La ricerca di sicurezza è un invito per l'insicurezza. Avete mai avuto sicurezza in qualunque vostro rapporto? L'avete mai avuta? Molti vogliono la sicurezza di amare e di essere amati, ma c'è amore se ciascuno cerca la propria sicurezza, segue la sua particolare via? Non siamo amati perché non sappiamo amare. Che cos'è l'amore? È una parola così appesantita e corrotta che non oso quasi usarla. Tutti parlano dell'amore: giornali, riviste e missionari parlano ininterrottamente d'amore. Amo il mio paese, amo il mio re, amo alcuni libri, amo le montagne, amo il piacere, amo mia moglie, amo Dio. L'amore, è un'idea? Se lo fosse, potrebbe essere coltivato, alimentato, manipolato, comandato e rigirato in qualunque modo vogliate. Che cosa significa amare Dio? Significa amare una proiezione della nostra immaginazione, una proiezione di noi stessi rivestita di una certa rispettabilità in accordo alle nostre idee di ciò che è nobile e santo. Perciò, dire 'amo Dio' è un'assurdità. Adorando Dio adoriamo noi stessi, e questo non è amore. Non riuscendo a risolvere questa cosa umana che chiamiamo amore, ci rifugiamo nelle astrazioni. L'amore può essere la soluzione definitiva di tutte le difficoltà, i problemi e le tribolazioni degli uomini, ma come capire che cos'è? Applicandogli una definizione? La chiesa lo definisce in un modo e la società in un altro, con tutte le deviazioni e le perversioni. Adorare un altro, fare l'amore, lo scambio emotivo, la compagnia, è questo che intendiamo con 'amore'? Questa è la norma, il modello, e l'amore è diventato così egoistico, sensuale e limitato che le religioni hanno affermato che l'amore è molto di più. Nell'amore umano le religioni vedono piacere, competizione, gelosia, desiderio di possedere, di avere, di controllare, di interferire con il modo di pensare dell'altro, e vedendo tutte queste complessità sostengono che deve esserci un'altra forma di amore: divino, splendido, incontaminato, incorruttibile. In tutto il mondo, i cosiddetti santi hanno ripetuto che guardare una donna è male, che non è possibile avvicinarsi a Dio se si cerca soddisfazione nel sesso, e perciò lo respingono anche se ne sono divorati. Negando la sessualità si strappano gli occhi e si tagliano la lingua, perché in questo modo negano la bellezza della terra. Affamano il loro cuore e la loro mente, sono esseri umani rinsecchiti; hanno rinunciato alla bellezza perché la bellezza è associata alla donna. Ma può l'amore essere diviso in sacro e profano, umano e divino, oppure l'amore è uno solo? L'amore è per uno soltanto o per molti? Dire 'li amo' esclude l'amore per gli altri? L'amore è personale o impersonale? Morale o immorale? È la famiglia o non è la famiglia? Se amiamo l'umanità, possiamo amare gli individui? L'amore sono i sentimenti? È emozione? È piacere e desiderio? Tutte queste domande rivelano che abbiamo idee precise sull'amore, su cosa dovrebbe o non dovrebbe essere: modelli e codici creati dalla cultura in cui viviamo. Quindi, per esaminare il problema dell'amore, dobbiamo prima di tutto essere liberi dalle stratificazioni di secoli e secoli, sbarazzarci di tutte le idee e ideologie su che cosa dovrebbe o non dovrebbe essere. Dividere una cosa in ciò che dovrebbe essere e in ciò che è, è il modo più falso di vivere. Come fare per capire che cos'è la fiamma che chiamiamo amore, non la sua descrizione ma il suo significato profondo? In primo luogo rifiuterò tutto ciò che la chiesa, la società, i genitori, gli amici, gli uomini e i libri hanno detto, perché voglio scoprirlo da me. È un problema enorme, che coinvolge l'intera umanità. L'amore è stato definito in mille modi, e anch'io sono ingabbiato in questo o in quell'altro modello, a seconda di ciò che mi piace o che preferisco in un dato momento. Perciò non dovrò forse, per capire che cos'è l'amore, liberarmi prima di tutto dalle mie inclinazioni e dai miei pregiudizi? Sono confuso, lacerato dal mio stesso desiderio, e mi dico: "Prima, sgombra la tua confusione. Forse puoi scoprire ciò che è l'amore attraverso ciò che non è". I governi dicono: uccidete per amore della patria. È amore? La religione dice: rinunciate al sesso per amore di Dio. È amore? L'amore è desiderio? Non rispondete subito di no. Per la maggior parte di noi è desiderio e piacere, il piacere dei sensi e della soddisfazione sessuale. Io non sono contro il sesso, ma bisogna vederne tutte le implicazioni. Il sesso ci dà un momentaneo abbandono di noi stessi, poi ci ritroviamo di nuovo nel nostro tumulto, e vogliamo riprovare quello stato in cui non ci sono preoccupazioni, non ci sono problemi, non c'è io. Diciamo di amare nostra moglie. In questo amore è compreso il piacere sessuale, il piacere di una persona che cucina e bada ai nostri figli. Dipendiamo da lei: ci ha dato il suo corpo, le sue emozioni, incoraggiamento, un certo senso di sicurezza e di benessere. Poi accade che ci lascia perché si è stancata di noi o perché se ne va con un altro: tutto il nostro equilibrio emotivo è distrutto, e questo turbamento, che non ci piace, lo chiamiamo gelosia. In tutto ciò c'è dolore, ansia, odio e violenza. Ciò che in realtà sentiamo è questo: "Finché mi appartieni, ti amo; ma appena non mi appartieni più ti odio. Finché posso affidarmi a te per soddisfare i miei bisogni, sessuali e altro, ti amo; ma appena smetti di darmi ciò che voglio, non ti amo più". In questo modo c'è antagonismo, separazione, e se mi sento separato da un altro non c'è amore. Se invece riusciamo a vivere con nostra moglie senza che il pensiero crei tutte queste contraddizioni, questi infiniti dissidi dentro di noi, allora forse, forse, conosceremo l'amore. Allora sono completamente libero, e lo è anche mia moglie. Se invece dipendo da lei per la soddisfazione del mio piacere, ne sono schiavo. Per amare bisogna essere liberi, non solo dall'altro ma anche da noi stessi. Appartenere a un altro, essere psicologicamente nutriti da un altro, dipendere dall'altro, in tutto ciò c'è sempre ansia, paura, gelosia, colpa, e finché c'è paura non c'è amore. Una mente tormentata dal dolore non conoscerà mai l'amore, e il sentimentalismo e l'emotività non hanno niente a che fare con l'amore. L'amore non ha bisogno del piacere né del desiderio. L'amore non è il prodotto del pensiero, che è il passato. Il pensiero non può costruire l'amore. L'amore non può essere vincolato e intrappolato nella gelosia, perché la gelosia appartiene al passato. L'amore è sempre attivo, presente. Non è mai 'amerò' o 'ho amato'. Se conosciamo l'amore, non seguiremo nessuno. L'amore non obbedisce. Se amiamo, non c'è né rispetto né mancanza di rispetto. Sapete che cosa significa realmente amare qualcuno, amare senza odio, senza gelosia, senza rabbia, senza voler interferire in ciò che fa o che pensa, senza condanne, senza paragoni? Sapete che cosa significa? Dove c'è amore, ci può essere confronto? Se amiamo qualcuno con tutto il cuore, con tutta la mente, con tutto il corpo, con tutto il nostro essere, ci sono ancora confronti? Se mi abbandono completamente all'amore, non c'è più un 'altro'. L'amore ha in sé responsabilità e dovere? Userà queste parole? Quando facciamo qualcosa per dovere, c'è amore in ciò che facciamo? Dove c'è dovere non c'è amore. La struttura del dovere, in cui l'uomo è imprigionato, lo distrugge. Finché ci sentiamo obbligati a fare qualcosa perché è nostro dovere, non ameremo ciò che stiamo facendo. Dove c'è amore non c'è né dovere né responsabilità. Purtroppo, molti genitori pensano di essere responsabili per i loro figli, e questo senso di responsabilità assume la forma del decidere che cosa devono e non devono fare, di che cosa devono e non devono diventare. I genitori vogliono per i figli la sicurezza di un posto nella società. Ciò che chiamano responsabilità è un aspetto della rispettabilità che è il loro oggetto di culto, interessati soltanto a diventare dei perfetti borghesi. Mentre preparano i figli a entrare a far parte della società, perpetuano la guerra, il conflitto e la brutalità. E questo lo chiamate cura e amore? Prendersi cura è esattamente come aver cura di una pianta, innaffiarla, capire i suoi bisogni, il terreno migliore, darle tenere attenzioni, ma preparare i vostri figli a far parte della società significa prepararli a essere uccisi. Se amaste i vostri bambini non ci sarebbero guerre. Quando perdiamo la persona amata versiamo lacrime, ma stiamo piangendo per la persona morta o per noi stessi? Piangiamo per l'altro o per noi stessi? Avete mai pianto per un altro? Avete pianto per vostro figlio ucciso sul campo di battaglia? Avete pianto, ma erano lacrime di autocommiserazione oppure di pena perché un essere umano è stato ucciso? Se piangete per autocommiserazione, le vostre lacrime non hanno valore perché state solo pensando a voi stessi. Se piangete perché siete stati privali di qualcuno in cui avevate investito tutto il vostro affetto, non era vero affetto. Se piangete vostro fratello morto, piangete per lui! È molto facile piangere per se stessi perché lui se n'è andato. Apparentemente piangete perché il vostro cuore è commosso, ma non è commosso per lui: è mosso dall'autocommiserazione e l'autocommiserazione ci irrigidisce, ci chiude, ci rende stupidi e insensibili. Piangere su se stessi è amore? Se piangete perché siete soli, perché siete stati lasciati, perché avete perso il vostro potere, prendendovela con il destino o l'ambiente, siete sempre voi in lacrime. Se lo capite, se cioè venite in contatto con questo fatto con la stessa realtà con cui toccate un albero, un pilastro o una mano, vedrete che il dolore è una vostra creazione, che il dolore è creato dal pensiero, il quale è il prodotto del tempo. Tre anni fa avevo un fratello, ora è morto, mi sento solo, sto male, non c'è nessuno a cui possa rivolgermi per avere conforto o compagnia, e ciò fa salire le lacrime ai miei occhi. Se osservate, vedrete tutto ciò avvenire dentro di voi. Potete vederlo totalmente, completamente, con un unico sguardo, senza il tempo richiesto dall'analisi. In un istante possiamo vedere nella sua globalità la struttura e la natura di questa piccola cosa meschina chiamata 'me': le mie lacrime, la mia famiglia, la mia nazione, il mio credo, la mia religione, e tutta questa bruttezza dentro di noi. Se la vediamo con il cuore, e non con la mente, se la vediamo dal profondo del cuore, abbiamo la chiave che mette fine al dolore. Dolore e amore non possono andare assieme, ma i cristiani hanno idealizzato la sofferenza, l'hanno innalzata su una croce per adorarla, sottintendendo che non è possibile sfuggire alla sofferenza se non attraverso quella porta particolare, e questo è lo sfruttamento esercitato dalla religione. Chiedendoci che cosa sia l'amore, può darsi che abbiamo paura della risposta. Potrebbe rivelarsi un totale sovvertimento, la rottura della famiglia; può darsi che scopriamo che non amiamo affatto nostra moglie, nostro marito o i nostri figli (li amate?); può darsi che scopriate di dover abbattere la casa che avete costruito o che non entrerete mai più in un tempio. Ma se persevera la volontà di sapere, ci accorgeremo che la paura non è amore, che la dipendenza non è amore, che la gelosia non è amore, che la possessività e il dominio non sono amore, che la responsabilità e il dovere non sono amore, che l'autocommiserazione non è amore, che la sofferenza per non essere amati non è amore, e che l'amore non è il contrario dell'odio come l'umiltà non è il contrario della vanità. Se riusciamo a eliminare tutto ciò, senza forzarlo ma lasciandolo scorrere via come la pioggia lava la polvere posatasi su una foglia, forse arriveremo a conoscere questo strano fiore che gli uomini bramano da sempre. Se non abbiamo trovato l'amore, non solo in piccole razioni ma in abbondanza, se non ne siamo ricolmi, il mondo andrà incontro a un disastro. In teoria sappiamo che l'unità dell'umanità è indispensabile e che l'amore è l'unica via, ma chi ci insegna ad amare? Una qualunque autorità, metodo o sistema ci dirà come amare? Se qualcuno ce lo dice, non è amore. Davvero possiamo dire: "Seguirò una pratica di amore. Mi siederò tutti i giorni a riflettervi. Praticherò la gentilezza e la cortesia, e mi costringerò a dare attenzione agli altri"? Pensiamo davvero di poterci disciplinare all'amore, di poter esercitare la volontà di amare? Se ci discipliniamo e ci esercitiamo intenzionalmente ad amare, l'amore uscirà dalla porta. Seguire metodi o sistemi può farci diventare più intelligenti o più gentili, o farci approdare a uno stato nonviolento, ma tutto ciò non ha niente a che vedere con l'amore. In questo deserto straziato che è il mondo non c'è amore perché il piacere e il desiderio giocano il ruolo più grande, ma senza amore la nostra vita non ha senso. Non può esserci amore se non c'è bellezza. La bellezza non è qualcosa di visibile: un bell'albero, un bel quadro, una bella casa o una bella donna. C'è bellezza solo quando il cuore e la mente conoscono l'amore. Senza amore e senza il senso della bellezza non c'è virtù, e sappiamo molto bene che possiamo fare qualunque cosa, migliorare la società, sfamare i poveri, ma causeremo soltanto maggiori danni perché, senza amore, nel nostro cuore e nella nostra mente ci sarà solo bruttezza e povertà. Se invece c'è amore e bellezza, tutto ciò che facciamo è giusto, tutto ciò che facciamo è corretto. Se sappiamo amare possiamo fare tutto ciò che vogliamo, perché l'amore risolve ogni problema. Il punto è quindi il seguente: può la mente trovare l'amore senza disciplina, senza l'intervento del pensiero, senza imposizione, senza libri, maestri o guide; incontrarlo come si incontra uno splendido tramonto? Mi pare che sia assolutamente necessaria una cosa, la passione senza motivazione, la passione che non è il prodotto di un rapporto o di un attaccamento, la passione che non è lussuria. Chi non sa che cosa sia la passione non conoscerà mai l'amore, perché l'amore può venire in essere solo con il totale abbandono di sé. Una mente che cerca non è una mente appassionata, e incontrare l'amore senza cercarlo è l'unico modo per trovarlo: incontrarlo involontariamente e non come risultato di sforzi o esperienze. Scopriremo che l'amore non appartiene al tempo, che l'amore è tanto personale quanto impersonale, che è per uno e per i molti. È come un fiore profumato: possiamo odorarlo o ignorarlo. Quel fiore è per tutti e per quell'uno che si prende la pena di aspirarlo profondamente e di guardarlo con incanto. Che gli si vada vicino o gli si resti lontano, per il fiore è lo stesso, perché è pieno di profumo e lo condivide con chiunque. L'amore è nuovo, fresco, vivo. Non ha ieri né domani. È al di là della tempesta del pensiero. Solo la mente innocente conosce l'amore, e una mente innocente può vivere in un mondo che non è innocente. Scoprire questa cosa straordinaria che gli uomini cercano da sempre attraverso il sacrificio, l'adorazione, il rapporto, il sesso, attraverso ogni forma di piacere e di dolore, è possibile solo se il pensiero giunge a conoscere se stesso e quindi ad avere naturalmente fine. Allora l'amore non ha più contrari, non ha più conflitto. Potreste chiedervi: "Se incontro un tale amore, che cosa sarà di mia moglie, dei miei figli, della mia famiglia? Hanno bisogno di sicurezze". Se vi ponete questa domanda, non siete ancora fuori del dominio del pensiero, del campo della coscienza. Una volta che ne siamo usciti, infatti, non potremo più formulare questa domanda perché conosceremo l'amore in cui non c'è pensiero, e quindi non c'è tempo. Forse leggere queste parole vi affascina e vi incanta, ma per andare davvero al di là del pensiero e del tempo, il che significa andare al di là del dolore, occorre la consapevolezza dell'esistenza di una dimensione diversa che è chiamata amore. Ma se non sappiamo come raggiungere questa meravigliosa sorgente, che cosa fare? Se non sapete che cosa fare, non fate niente. Assolutamente niente. Allora sarete interiormente in completo silenzio. Capite che cosa significa? Significa che non state cercando, volendo, inseguendo. Significa che non c'è un centro. Allora c'è amore.</p>

<h2>A se stesso</h2>
<h3>25 febbraio 1983</h3>
<p>C'è un albero sulla riva del fiume, e lo guardiamo da settimane, ogni giorno, quando il sole sta per sorgere. Mentre il sole sale sull'orizzonte, sugli alberi, quell'albero particolare diventa improvvisamente dorato. Le foglie brillano di vita, e mentre si guarda con il mutare delle ore l'albero il cui nome non importa (ciò che importa è la sua bellezza), una straordinaria qualità sembra diffondersi sopra il luogo, sopra il fiume. Quando il sole è ancora più alto, le foglie iniziano a ondeggiare, a danzare. Ogni ora sembra donare all'albero una qualità diversa. Prima del sorgere del sole ha una qualità oscura, silenziosa, lontana, colma di dignità. Con l'inizio del giorno le foglie danzano alla luce e gli danno un senso di grande bellezza. A mezzogiorno la sua ombra si è allargata e ci possiamo sedere al riparo dal sole, senza sentirci soli, in compagnia dell'albero. Seduti sotto di lui, c'è una relazione di profonda sicurezza e una libertà che solo gli alberi conoscono. Alla sera, quando a occidente il cielo è infiammato dal tramonto, l'albero diventa a poco a poco più scuro, buio, rinchiuso su se stesso. Il cielo è diventato rosso, giallo, verde, ma l'albero rimane silenzioso, nascosto, si prepara al riposo notturno. Se entriamo in rapporto con lui, entriamo in rapporto con l'umanità. Siamo responsabili per quell'albero e per gli alberi del mondo. Ma se non abbiamo nessun rapporto con le cose viventi di questa terra, rischiamo di perdere ogni rapporto con l'umanità, con gli esseri umani. Non guardiamo mai a fondo nella qualità di un albero, non lo tocchiamo mai realmente, sentendone la solidità, la corteccia ruvida, il suono che è parte dell'albero. Non il suono del vento tra le foglie, non la brezza mattutina che agita le foglie, ma il suo suono, il suono del fusto e il suono silenzioso delle radici. Dobbiamo essere straordinariamente sensibili per udirne il suono. Questo suono non è il rumore del mondo, non è il chiacchiericcio della mente, non è la volgarità delle umane dispute e degli umani conflitti, ma è un suono che è parte dell'universo. È strano che abbiamo un rapporto così scarso con la natura, con gli insetti, il balzo delle rane, il gufo che grida tra le colline chiamando la compagna. Sembra che non nutriamo nessuna sensibilità per le cose viventi della terra. Se stabilissimo un rapporto profondo con la natura non uccideremmo un animale per semplice gusto, non faremo mai del male, non vivisezioneremmo una scimmia, un cane o una cavia per i nostri interessi. Troveremmo altri modi per guarire le nostre ferite, per guarire i nostri corpi. Ma guarire la mente è qualcosa di completamente diverso. È una guarigione che avviene a poco a poco stando nella natura, stando con il colore arancione dell'albero, con il filo d'erba che nasce dal cemento, con le colline coperte, nascoste dalle nuvole. Non è sentimentalismo né romanticismo, ma la realtà di un rapporto con tutto ciò che vive e che si muove sulla terra. L'uomo ha ucciso milioni di balene, e le sta ancora uccidendo. Tutto ciò che ricaviamo dalla loro strage, potremmo ottenerlo con altri mezzi. Ma sembra che l'uomo ami uccidere: l'agile cervo, la splendida gazzella, il maestoso elefante. Ci piace ucciderci a vicenda. L'uccisione di altri esseri umani non si è mai arrestata in tutta la storia dell'uomo su questa terra. Se potessimo, e dobbiamo farlo, stabilire un profondo e durevole rapporto con la natura, con gli alberi, gli arbusti, i fiori, l'erba, le nuvole che corrono veloci, non trucideremmo nessun essere umano per nessuna ragione. La guerra è un assassinio istituzionalizzato, e anche se manifestiamo contro una particolare guerra, nucleare o di qualunque altro tipo, non abbiamo mai fatto manifestazioni contro la guerra. Non abbiamo mai detto che uccidere un altro essere umano è il peccato più grave su questa terra.</p>
<h3>28 febbraio 1983</h3>
<p>Volando a dodicimila metri d'altezza da un continente a un altro non si vede altro che neve, chilometri di neve. Le montagne sono coperte di neve, i fiumi gelati si vedono vagabondare serpeggiando in tutta la regione. In basso, lontano, i campi sono coperti di ghiaccio e di neve. È un lungo volo faticoso di undici ore. I passeggeri chiacchieravano. Dietro una persona c'era una coppia che non smise mai di parlare, senza mai guardare lo splendore di quelle meravigliose montagne, senza neppure dare uno sguardo agli altri passeggeri. Sembravano immersi nei loro pensieri, nei loro problemi, nelle loro chiacchiere. Infine, dopo un tranquillo volo noioso, nel cuore dell'inverno, si atterra in una città sul Pacifico. Dopo il baccano e l'agitazione, si lascia quella brutta città, caotica, volgare e schiamazzante, con un numero infinito di negozi che vendono tutti quasi le stesse cose. Ci si lascia tutto questo alle spalle mentre si percorre l'autostrada che costeggia il Pacifico blu seguendo la linea della spiaggia, una bella strada che attraversa le montagne e si avvicina spesso al mare. Poi, lasciando il Pacifico dietro di sé, si penetra nell'entroterra serpeggiando tra basse montagne, tranquille, silenziose, colme della strana dignità di questa regione. Si entra nella valle. Ci siamo andati ogni anno per sessant'anni, e ogni volta c'è la meraviglia di entrare nella valle. È silenziosa, quasi incontaminata dall'uomo. Si entra in questa valle che è come un'ampia coppa, un nido. Si oltrepassa il piccolo villaggio e si sale a quattrocento metri, superando file e file di aranceti e di boschi. L'aria è profumata di fiori d'arancio. Tutta la valle ne è piena. Il profumo è nella mente, nel cuore, in tutto il corpo. È una sensazione straordinaria vivere in un profumo che si spargerà ancora per tre settimane o più. E c'è quella quiete delle montagne, quella dignità. Ogni volta che si guardano quelle colline e le più alte montagne, che superano i milleottocento metri, si è davvero sorpresi che esista una simile terra. Ogni volta che si arriva in questa calma valle silenziosa, c'è uno strano senso di lontananza, di profondo silenzio e di un tempo enormemente rallentato. L'uomo ha tentato di rovinarla, ma la valle ha resistito. E le montagne, quel mattino, erano straordinariamente belle. Si potevano quasi toccare. In esse c'è una maestosità, un immenso senso di durata. Si entra tranquillamente nella casa in cui si è vissuti per oltre sessant'anni, e l'atmosfera, l'aria, se si può usare questa parola, è santa. Lo si avverte. Lo si può quasi toccare. È piovuto abbondantemente, perché è la stagione piovosa, e le colline e i valloni delle montagne sono verdi, fioriti, pieni, e la terra sorride contenta con una profonda consapevolezza tranquilla della propria esistenza. Hai detto tante volte che la mente, o se preferisci il cervello, deve essere silenzioso, deve svuotarsi di tutte le conoscenze accumulate, non solo per essere libero ma per comprendere ciò che non appartiene al tempo, al pensiero e a nessuna azione. L'hai detto in tanti modi diversi in quasi tutti i tuoi discorsi, e so che è estremamente difficile non solo afferrare l'idea, la sua profondità, ma questo senso di silente vacuità, se posso usare questa parola. Non ho mai trovato una via che vi conduca. Ho provato metodi diversi per mettere fine al chiacchiericcio della mente, il suo eterno essere occupata con questa o quell'altra cosa, e proprio questo suo mantenersi occupata è ciò che crea i problemi. Si vive e si è intrappolati in tutto ciò. È la nostra vita quotidiana, il tedio, le chiacchiere che si fanno in famiglia, e se non sono le chiacchiere è la televisione o un libro. La mente sembra esigere di mantenersi occupata, come se dovesse spostarsi sempre da una cosa all'altra, da una nozione a un'altra, da un'azione a un'altra attraverso l'interminabile movimento del pensiero. Come abbiamo indicato, il pensiero non può essere fermato intenzionalmente, con un atto di volontà, o da un desiderio urgente e pressante di accedere alla qualità della vacuità immobile e silenziosa. Cerco qualcosa che penso, che sento vero, che voglio avere, ma che mi ha sempre eluso, che è sempre rimasto al di là della mia portata. Sono venuto, come ho spesso fatto, a parlare con voi. Perché nella mia vita quotidiana, nella mia vita lavorativa, non c'è la stabilità e la resistenza di quella calma? Perché non è presente nella mia vita? Mi sono chiesto che cosa posso fare. Mi rendo conto di non poter fare molto, o che non posso fare assolutamente niente. È irritante, ma non posso lasciar perdere. Se potessi sperimentarla anche solo una volta, il suo ricordo mi nutrirebbe e darebbe senso a una vita decisamente stupida. Perciò sono venuto per esaminare, per indagare questo problema: perché la mente, o forse è meglio la parola cervello, vuole sempre essere occupata?</p>
<h3>10 marzo 1983</h3>
<p>Ieri, mentre si camminava da soli per un remoto sentiero tra i boschi, lontano dal rumore, dalla brutalità e dalla volgarità della civiltà, lontano da qualunque cosa costruita dall'uomo, c'era una sensazione di grande quiete che avvolgeva tutte le cose: serena, distante e piena del suono della terra. Camminando silenziosamente, senza disturbare le cose della terra tutto intorno, gli arbusti, gli alberi, i grilli e gli uccelli, improvvisamente dietro una curva due piccole creature che stavano litigando, lottando nel loro minuscolo modo. Una tentava di respingere l'altra che cercava di insinuarsi nella sua piccola tana, che il proprietario difendeva. Il proprietario ebbe la meglio, e l'altro scappò via. Di nuovo il silenzio, un senso di profonda solitudine. Alzando gli occhi, il sentiero si inerpicava sulla montagna, la cascata mormorava dolcemente a un lato del sentiero. C'era grande bellezza e immensa dignità, non la dignità cercata dall'uomo, così futile e arrogante. La piccola creatura si identificava con la propria casa, esattamente come gli esseri umani. Ci identifichiamo continuamente, nella razza, nella cultura, in ciò in cui crediamo, in una figura mistica, un salvatore, un'autorità superiore. Identificarsi in qualcosa sembra essere la natura dell'uomo. Probabilmente l'abbiamo ereditata da quel piccolo animale. Ci si chiede il perché di questo desiderio, di questo anelito di identificazione. Si può capire l'identificazione con i bisogni fisici, con le cose indispensabili: abiti, cibo, riparo, e così via. Ma interiormente, per così dire dentro la pelle, ci identifichiamo con il passato, con la tradizione, con qualche fantasiosa immagine romantica, con un simbolo che amiamo. In questa identificazione c'è un senso di sicurezza, di sentirsi salvi, di appartenere e di possedere. Dà sicurezza, e cerchiamo sicurezza in qualunque illusione. L'uomo sembra aver bisogno di molte illusioni. In lontananza il grido di un gufo, una rauca risposta dall'altro versante della valle. È l'alba. I rumori del giorno non sono ancora iniziati, tutto è silenzioso. C'è qualcosa di strano e di santo nel sorgere del sole. C'è una preghiera, un inno all'alba, a questa strana luce tranquilla. Quel mattino presto la luce era ancora nascosta, non spirava un alito di vento, e tutta la vegetazione, gli alberi e gli arbusti, erano calmi, silenziosi, aspettando. Aspettando il sorgere del sole. Mancava forse ancora mezz'ora al sorgere del sole, e l'alba stava lentamente ricoprendo la terra con la sua strana quiete. A poco a poco, lentamente, le cime più alte s'illuminarono toccate dalla luce del sole, limpide, dorate, e la neve conservava la sua purezza, non alterata dalla luce del giorno. Salendo, e lasciando in basso i sentieri del piccolo villaggio, il suono della terra. I grilli, le quaglie e gli altri uccelli iniziavano la loro canzone mattutina, il loro canto, la loro ricca adorazione del giorno. Mentre il sole nasceva eri parte di quella luce e avevi messo da parte tutte le costruzioni del pensiero. Avevi dimenticato completamente te stesso. La psiche era vuota delle sue lotte e dei suoi dolori. E mentre camminavi, salivi, non c'era nessun senso di separazione, non c'era neppure la sensazione di essere un uomo. La nebbia del mattino si stava ammassando lentamente sulla valle, e quella nebbia eri tu che ti facevi sempre più solido, sempre più immerso nella fantasia, nel romanzo, nell'idiozia di una vita propria. Dopo un lungo periodo di tempo, sei ridisceso. Il sussurrio del vento, gli insetti, i richiami degli uccelli. Mentre scendevi, la nebbia si diradava. Apparivano strade, negozi, e lo splendore dell'alba declinava rapidamente. E hai ripreso la tua routine quotidiana, imprigionato nell'abitudine al lavoro, nelle dispute tra uomo e uomo, le divisioni dell'identificazione, la divisione delle ideologie, i preparativi per la guerra, il dolore dentro di te, l'infinita sofferenza dell'uomo.</p>
<h3>18 marzo 1983</h3>
<p>Alla mangiatoia una dozzina o forse più di uccelli cinguettavano, becchettavano, litigavano, si accapigliavano, e quando arrivò un uccello più grande volarono tutti via. Poi, quando il grande uccello se ne andò, ritornarono e ripresero a chiacchierare, litigare e cinguettare con grande strepito. Un gatto si avvicinò e vi fu un frullare d'ali, strida e trambusto. Il gatto venne cacciato via, non era un gatto domestico ma un animale selvatico, uno dei tanti gatti selvatici di tante taglie e colori. Alla mangiatoia venivano uccelli tutto il giorno, piccoli e grandi, poi arrivò una ghiandaia azzurra che rimbrottò tutti, l'universo intero, e cacciò gli altri uccelli, o meglio volarono via quando la ghiandaia arrivò. Stavano sul chi vive per via dei gatti. Con l'avvicinarsi della sera gli uccelli sparirono e vi fu quiete, silenzio, pace. I gatti continuavano ad andare e venire, ma gli uccelli non c'erano più. Quel mattino le nuvole erano piene di luce e nell'aria c'era la promessa di altra pioggia. Aveva piovuto per le ultime settimane. Nel lago artificiale l'acqua aveva raggiunto il livello di guardia. Le foglie verdi, gli arbusti e i grandi alberi aspettavano il sole, che non splendeva come splende il sole della California. Non si faceva vedere da molti giorni. Ci si interroga sul futuro dell'umanità, sul futuro di tutti questi bambini che giocano strillando. Quale sarà il loro futuro? Il futuro è ciò che siamo adesso. È stato così durante i millenni della storia, vivere e morire, tutti i travagli della vita. Non sembriamo dare molta attenzione al futuro. Alla televisione, dal mattino fino a tarda notte, programmi per distrarre, salvo che per un paio di canali, ma molto stringati e non troppo profondi. Ai bambini si danno distrazioni. La pubblicità avvalora la sensazione che tutto serve a distrarci. Ormai è così in tutto il mondo. Quale sarà il futuro di questi bambini? C'è la distrazione dello sport: trenta, quarantamila persone che guardano pochi giocatori in campo urlando fino a perdere la voce. Anche tu vai a vedere una cerimonia celebrata in una grande cattedrale, un rito, e anche questa è una forma di distrazione. Viene definita santa, religiosa, ma è sempre una distrazione, un'esperienza sentimentale, emotiva, una sensazione di religiosità. Osservando tutto ciò nelle varie parti del mondo, osservando la mente occupata dai divertimenti, le distrazioni, lo sport, ci si chiede inevitabilmente, se si è sensibili: come sarà il futuro? la stessa cosa, ma in forme diverse? solo una gamma di distrazioni? Se siete consapevoli di tutto questo, dovete capire quanto il mondo del divertimento e dello sport cattura la vostra mente e influenza la vostra vita. Dove condurrà tutto ciò? Oppure non vi interessa? Forse non pensate al domani. Forse non gli avete mai dato il minimo pensiero o, se l'avete fatto, potreste aver concluso che è troppo complesso, troppo spaventoso, troppo pericoloso pensare agli anni che verranno, non nel senso della vecchiaia ma del destino, se possiamo usare questa parola, del risultato del nostro attuale modo di vivere, con tutte le sue sensazioni e le sue mire romantiche, emotive e sentimentali, con il mondo del divertimento che invade la vostra mente. Se siete consapevoli di tutto ciò, quale sarà il futuro dell'umanità? Come abbiamo già detto, il futuro è ciò che siamo ora. Se non avviene un cambiamento, non un adattamento o un adeguamento superficiale a un modello qualunque, politico, religioso o sociale, ma un cambiamento molto più profondo che esige tutta la nostra attenzione, cura e amore, se non avviene questo cambiamento fondamentale, il futuro sarà esattamente ciò che stiamo facendo ogni giorno della nostra vita attuale. Cambiamento è una parola abbastanza complessa. Cambiamento, in che cosa? In un altro modello? In un'altra idea? In un altro sistema politico o religioso? Cambiamento da questo a quello? Tutto ciò rimarrebbe nel regno, nell'ambito di ciò che è già. Sarebbe un cambiamento proiettato dal pensiero, formulato dal pensiero, materialisticamente determinato. Dobbiamo esaminare attentamente la parola cambiamento. È cambiamento se c'è uno scopo? È cambiamento se c'è una direzione precisa, un fine preciso, una conclusione che ci sembra assennata e razionale? Forse, un modo migliore di esprimerlo è 'la fine di ciò che è'. La fine, non il movimento da ciò che è a ciò che dovrebbe essere. Questo non è cambiamento. Se la fine ha un movente, uno scopo, se si tratta di una decisione, è semplicemente un mutamento da una cosa a un'altra. La parola decisione implica il fattore volontà: "Farò questo, non farò quello". Se il desiderio si intrufola nell'azione del metter fine, il desiderio ne diventa la causa. Dove c'è una causa c'è un movente, e quindi non è una fine reale. Il ventesimo secolo ha subito enormi cambiamenti prodotti da due guerre disastrose, dal materialismo dialettico, dallo scetticismo verso le fedi e i riti religiosi, senza contare i grandi cambiamenti portati dalla tecnologia, e altri ce ne saranno quando i computer saranno giunti al loro massimo sviluppo, di cui ora siamo solo agli inizi. Quando i computer avranno il dominio, che cosa accadrà alla mente degli uomini? Ma questo è un problema che affronteremo in un'altra occasione. Con il predominio dell'industria del divertimento, come sta già gradualmente avvenendo, con i giovani, gli studenti e i bambini costantemente stimolati al piacere, alla fantasia, alla sensualità romantica, le parole moderazione e austerità sono messe da parte e non ricevono il più piccolo pensiero. L'austerità dei monaci, dei sannyasi, che negano il mondo, che coprono il loro corpo con un'uniforme o un pezzetto di tela, questa negazione del mondo materiale non è sicuramente austerità. Probabilmente non gradite sentir parlare dell'austerità e delle sue implicazioni. Poiché siamo stati educati sin dall'infanzia al divertimento, a fuggire da noi stessi attraverso le distrazioni, religiose o di qualunque altro tipo, e poiché la maggior parte degli psicologi sostengono la necessità di esprimere tutto ciò che sentiamo e il danno del trattenersi e del moderarsi, che sarebbero causa di nevrosi, è ovvio che ci caliamo sempre più nel mondo dello sport, del divertimento, delle distrazioni, in tutto ciò che ci aiuta a fuggire da noi stessi, da ciò che siamo. La comprensione della natura di ciò che siamo, senza distorsioni, senza pregiudizi, senza reazioni a ciò che scopriamo, è l'inizio dell'austerità. L'osservazione, la consapevolezza di ogni pensiero e di ogni sentimento, non la loro repressione o il loro controllo, ma osservandoli come si guarda un uccello in volo, senza pregiudizi e distorsioni personali, questa osservazione porta un senso di straordinaria austerità che va ben al di là della repressione e della perdita di tempo rappresentata dall'idea di migliorarsi, di realizzarsi. Che idea infantile! In questa osservazione, invece, c'è grande libertà e in questa libertà c'è la dignità dell'austerità. Ma se lo diciamo a un gruppo di studenti o di bambini moderni, si metteranno probabilmente a guardare annoiati fuori dalla finestra, perché questo mondo è ripiegato sulla ricerca del piacere. Un grande scoiattolo fulvo è sceso dall'albero, si è arrampicato fino alla mangiatoia e si è seduto per mangiare dei semi, controllando tutto attorno con i suoi grandi occhi rotondi, la coda incurvata verso l'alto, una cosa meravigliosa. È rimasto seduto per qualche attimo, poi è ridisceso, ha costeggiato le rocce, è saettato sull'albero ed è scomparso. L'uomo è sempre scappato da se stesso, da ciò che è, da dove sta andando, da tutto quanto: l'universo, la nostra vita quotidiana, la morte e l'inizio. È strano che non comprendiamo che, per quanto fuggiamo da noi stessi, per quanto divaghiamo, in modo conscio e deliberato oppure inconscio e più nascosto, il conflitto, il piacere, il dolore, la paura, eccetera eccetera, sono sempre lì. Alla fine, prevalgono. Possiamo provare a reprimerli, possiamo tentare di metterli deliberatamente da parte con un atto di volontà, ma si ripresentano sempre. Il piacere, che è uno dei fattori predominanti, ha anch'esso gli stessi conflitti, lo stesso dolore, la stessa noia. La stanchezza, il logorio del piacere fa parte del tumulto della nostra vita. Non puoi scappare, amico mio. Non puoi scappare da questa profonda, impenetrabile tempesta se non le dai attenzione; non si tratta di dare solo un'occhiata, ma di vedere con attenzione profonda, con osservazione diligente, l'intero movimento del pensiero e dell'io. Forse dirai che è troppo faticoso, e forse inutile. Ma se non dai attenzione a tutto ciò, se non gli dai ascolto, il futuro non sarà solo più distruttivo e intollerabile, ma non avrà nessun senso. Non è una visione scoraggiante o deprimente: è davvero così. Ciò che siamo ora è ciò che saremo nei giorni a venire. Non possiamo evitarlo. È certo come il fatto che il sole sorge e tramonta. È il destino comune, di tutta l'umanità, a meno che non cambiamo, a meno che ciascuno di noi non cambi in qualcosa che non sia costruito dal pensiero.</p>
<h3>9 maggio 1983</h3>
<p>Sei già in alto, la valle si stende sotto di te, e salendo ancora per un miglio o più per il sentiero battuto dal vento, attraversando vari tipi di vegetazione, dalla salvia alle querce, e dopo aver valicato un ruscello che d'estate è quasi in secca, vedi il cielo azzurro lontano sopra catene e catene di montagne. Quassù è calma assoluta. Tutto è così fermo che non soffia un alito di vento. Guardi in basso, e le montagne guardano in basso verso di te. Potresti continuare a salire per ore, scendendo in un vallone e risalendo. L'hai già fatto molte volte, raggiungendo due volte la cima più alta di queste montagne rocciose. Oltre queste montagne, a nord, l'ampia distesa del deserto. Là fa caldo, qui fa quasi freddo e devi indossare qualcosa nonostante il sole caldo. Scendendo, osservando gli alberi, gli arbusti e i minuscoli insetti, di colpo senti il crepitio di un serpente a sonagli. Per fortuna riesci a scostarti. Non gli sei distante più di tre metri. Sta ancora emettendo il suo suono. Vi guardate osservandovi a vicenda. I serpenti sono privi di palpebre. Non è molto lungo ma abbastanza grosso, più o meno come il tuo braccio. Resti a distanza di sicurezza e lo osservi con attenzione: il disegno, la testa triangolare, la lingua nera che dardeggia dentro e fuori. Vi osservate l'un l'altro. Non si muove, e neppure tu. Poi, con la testa e la coda voltate nella tua direzione, striscia all'indietro e tu fai un passo in avanti. Si attorciglia di nuovo, agita i sonagli, e continuate a guardarvi. Ancora una volta, puntando verso di te la testa e la coda, si ritrae; tu fai ancora un passo in avanti e lui di nuovo si attorciglia e crepita. Continuate così per qualche minuto, forse dieci o più, poi sembra stancarsi. È immobile, in attesa, ma mentre ti avvicini non agita più i sonagli. Ha momentaneamente perduto la sua energia. Gli sei molto vicino. A differenza del cobra, che si rizza per colpire, questo serpente attacca balzando in avanti. Ma non c'era alcun movimento. Era esausto, e ti sei allontanato. Era una cosa velenosa, davvero pericolosa. Probabilmente avresti potuto toccarlo, ma eri riluttante anche se non spaventato. Hai sentito che era meglio non toccarlo, e ti sei allontanato. Ancora più in basso hai quasi calpestato una quaglia con una dozzina di piccoli. Sono scappati nei cespugli, anche la madre è scomparsa nella vegetazione, e tutti si chiamavano a vicenda. Scendi ancora e aspetti, e se hai la pazienza di guardare li vedi radunarsi di nuovo sotto le ali della madre. Fa freddo quassù, e aspettano che il sole riscaldi l'aria e la terra. Attraversi di nuovo il piccolo torrente, in un prato che sta già perdendo il suo colore verde, e torni nella tua stanza abbastanza stanco ma tonificato dalla camminata e dal sole del mattino. Guardi gli aranci con i frutti giallo brillante, i cespugli di rose e di mirto, gli alti eucalipti. Nella casa c'è una grande pace. Era un mattino piacevole, pieno di strane attività sulla terra. Tutte quelle piccole cose vive che correvano qua e là cercando il loro cibo mattutino: lo scoiattolo, il citello. Mangiano le radici più tenere delle piante e fanno parecchi danni. Un cane li può uccidere con un morso. Adesso è molto secco, le piogge sono finite e ritorneranno tra quattro mesi o forse più. Ma la valle è ancora luccicante. È strano questo inquietante silenzio su tutta la terra. Nonostante il rumore delle città e del traffico, è qualcosa di palpabile, qualcosa di sacro. Se sei in armonia con la natura, con le cose che ti circondano, sei in armonia con tutti gli esseri umani. Se hai perso il rapporto con la natura, perdi inevitabilmente il rapporto con gli esseri umani. Un gruppo seduto a tavola, alla fine del pasto iniziò una conversazione molto seria, com'è già accaduto tante volte. L'argomento era il significato delle parole, il loro peso, il loro contenuto, non solo il senso superficiale ma il significato profondo, la sua qualità, la sua sensazione. Ovviamente, la parola non è mai la cosa. La descrizione, la spiegazione, non è la cosa descritta o ciò a cui la spiegazione si applica. La parola, l'espressione verbale, la spiegazione non sono il fatto. Ma la parola è il mezzo di comunicazione del pensiero e dei sentimenti, e anche se non viene comunicata ad altri conserva il proprio significato. Non è il fatto che condiziona il cervello; sono le teorie, le conclusioni, le descrizioni e le astrazioni che lo condizionano. Una tavola non condizionerà mai il cervello, ma un dio sì, che sia il dio degli induisti, dei cristiani o dei musulmani. È il concetto, l'immagine, a condizionare il cervello, non ciò che avviene realmente, non la realtà di fatto. Per i cristiani, le parole 'Gesù' o 'Cristo' sono molto importanti, piene di significato; evocano un profondo sentimento, una sensazione. Ma queste parole non significano niente per l'induista, il buddhista o il musulmano. Le parole non sono il fatto, ma essendo state usate per duemila anni hanno condizionato il cervello. L'induista ha i suoi dèi, le proprie divinità. Queste divinità, come quelle dei cristiani, sono proiezioni del pensiero motivate dalla paura, dal piacere, e così via. Pare che non sia il linguaggio a condizionare il cervello, ma la teoria del linguaggio, l'astrazione di alcuni sentimenti, e l'astrazione che assume la forma di un'idea, un simbolo, una persona; non una persona reale ma una persona immaginata, desiderata o proiettata dal pensiero. Tutte queste astrazioni, queste idee, queste conclusioni, condizionano il cervello. Ma il fatto, come ad esempio una tavola, no. Prendiamo la parola 'sofferenza'. È una parola che ha significati diversi per l'induista e per il cristiano. Ma la sofferenza, anche se viene poi descritta a parole, è condivisa da tutti noi. La sofferenza è il fatto, la realtà. Se cerchiamo di sfuggirla attraverso una teoria, una persona idealizzata o un simbolo, queste vie di fuga modellano il cervello. La sofferenza, in quanto fatto, no, e questo è importante da capire. Prendiamo l'altra parola 'attaccamento'. Se osserviamo la parola, se per così dire la teniamo in mano e la guardiamo, se ne sentiamo la profondità, il suo intero contenuto, le conseguenze, la realtà del nostro attaccamento, la realtà di fatto e non solo la parola, questo sentimento non modellerà il cervello, non lo metterà in uno stampo, perché quando il pensiero fugge davanti al fatto, questa stessa fuga, questo stesso movimento di allontanamento, non è soltanto un elemento del tempo ma l'inizio del modellamento del cervello in una certa forma. Nei buddhisti la parola 'Buddha', la sua immagine, l'impressione che la accompagna, suscitano grande rispetto, emozione, devozione; e il buddhista cerca rifugio nell'immagine che il pensiero ha creato. Poiché il pensiero è limitato, poiché il conosciuto è sempre limitato, l'immagine stessa genera conflitto (il senso di rispetto per una persona, per un simbolo, per un'antica tradizione), mentre il senso di rispetto in se stesso, scollegato da immagini, simboli, e così via, non è un fattore di condizionamento del cervello. Poi, sulla sedia accanto, c'è un cristiano riformato. Se dall'altra parte della tavola qualcuno usa la parola 'Cristo', si avverte immediatamente una riserva, una restrizione. Quella parola ha condizionato il cervello. È interessantissimo osservare il fenomeno della comunicazione verbale, in cui ogni popolo dà significato e senso diverso a una parola e crea perciò una divisione, una limitazione alla sofferenza di tutta l'umanità. La sofferenza è comune a tutta l'umanità, è condivisa da tutti gli esseri umani. I russi la esprimono in un modo, gli induisti e i cristiani in un altro, ma la realtà della sofferenza, la reale sensazione di dolore, sofferenza, solitudine, non condiziona e non modella la mente. Così diventiamo molto attenti, molto consapevoli delle implicazioni, del senso e del peso della parola. Il sentimento universale, globale di tutti gli esseri umani e la sua interrelazione, può venire alla luce solo se le parole 'nazione', 'tribù', 'religione' sono scomparse. La parola, o ha profondità e significato, oppure no. Per la maggior parte di noi le parole hanno poca profondità, hanno perso il loro valore. Un fiume non è quel fiume particolare. I fiumi dell'America, dell'Inghilterra, dell'Europa o dell'India sono tutti fiumi, ma non appena c'è identificazione attraverso una parola, c'è divisione. Questa divisione trasforma in qualcosa di astratto il fiume, la qualità dell'acqua, la sua profondità, la massa, lo scorrere e la bellezza del fiume.</p>
<h3>30 maggio 1983</h3>
<p>Ha piovuto ogni giorno da più di un mese. Arrivando dal clima della California, in cui le piogge sono finite oltre un mese fa, dove l'erba sta già seccando e ingiallendo e il sole è molto caldo, stupisce e sorprende vedere questa erba verde, i meravigliosi alberi verdeggianti e i faggi color rame, di un marroncino delicato che diventa via via più scuro. Scorgerli tra il verde degli altri alberi è una delizia. Più l'estate avanza e più diverranno scuri. Questa terra è bellissima. La terra, che sia quella del deserto o quella coperta di frutteti e di prati verde brillante, è sempre bella. Camminare nei pascoli tra le mucche e gli agnelli, e nei boschi tra i canti degli uccelli, senza neppure un pensiero nella mente, semplicemente guardando la terra, gli alberi, le pecore, ascoltando il verso del cuculo e dei colombi selvatici; camminare senza emozioni, sentimenti, guardare gli alberi e tutta la terra. Quando guardi così conosci il tuo stesso pensiero, sei consapevole delle tue reazioni e non lasci che un solo pensiero ti sfugga senza capire perché è venuto, che cosa l'ha prodotto. Se sei all'erta, senza permettere a un pensiero di passare inosservato, il cervello diventa silenzioso. Allora guardi in questo grande silenzio, e questo silenzio ha una profondità immensa, un'eterna bellezza incorruttibile. Il ragazzo era bravo negli sport, davvero molto bravo. Era altrettanto bravo nello studio, un ragazzo serio. Un giorno disse al suo insegnante: "Vorrei parlare con lei". Egli rispose: "Certamente, parliamo passeggiando". Dialogarono. Fu una conversazione tra insegnante e allievo, una conversazione in cui c'era rispetto da entrambe le parti e, poiché anche l'educatore era una persona seria, la conversazione era piacevole, amichevole, ed entrambi avevano dimenticato che c'erano un insegnante e uno studente. I ruoli erano scomparsi: l'importanza della persona che sa, dell'autorità, e la voglia di sapere dell'altra. "Vorrei chiederle se lei sa cos'è tutto questo, perché ricevo un'educazione, che parte ha nella mia crescita, qual è il mio ruolo in questo mondo, perché devo studiare, perché dovrò sposarmi e quale sarà il mio futuro. Naturalmente, capisco che devo studiare e superare degli esami, e spero di riuscirci. Poi vivrò alcuni anni, cinquanta, sessanta o più, ma in questi anni che verranno quale sarà la mia vita e quella delle persone che mi circondano? Che cosa sarò e qual è il senso di tante ore passate sui libri e ad ascoltare le lezioni degli insegnanti? Se scoppia una guerra, potremmo morire tutti. Se la morte è l'unica cosa che mi aspetta, a che cosa serve tutto questo studio? Le pongo queste domande in modo molto serio, dato che gli altri insegnanti e anche lei parlano molto di tali questioni". "Esaminiamo un punto alla volta. Hai fatto molte domande, hai sollevato molti problemi, cominciamo quindi da quella che forse è la domanda più importante: qual è il futuro dell'umanità, e anche il tuo? I tuoi genitori sono abbastanza benestanti e naturalmente ti vogliono offrire tutto ciò che possono. Se ti sposerai ti regaleranno una casa, compreranno una casa con tutto quello che occorre, e forse ti toccherà un'ottima moglie. Forse. Che cosa vuoi diventare? La solita persona mediocre? Trovare un lavoro, sistemarti, e avere tutti i soliti problemi attorno e dentro di te: è questo il tuo futuro? Certo, può scoppiare una guerra oppure no, speriamo che non avvenga. Speriamo che gli uomini arrivino a capire che nessun tipo di guerra risolverà mai nessun problema. L'uomo può migliorare, inventare aeroplani sempre migliori, e così via, ma le guerre non hanno risolto i problemi dell'umanità e non lo faranno mai. Dimentichiamo per il momento la possibilità di venire distrutti dalla follia delle superpotenze, dalla pazzia dei terroristi, o da un demagogo che vuole sterminare quelli che ritiene i suoi nemici. Dimentichiamo tutto questo per il momento. Consideriamo quale sarà il tuo futuro sapendo che sei parte di questo mondo. Qual è il tuo futuro? Come ho già detto, diventare una persona mediocre? Mediocrità significa fare la salita solo a metà, fermarsi a metà strada in tutte le cose, senza mai arrivare in cima o impegnare tutte le tue energie e le tue capacità, senza mai prefiggerti l'eccellenza.</p>
<p>"Devi anche capire che subirai tutte le pressioni esterne, pressioni perché tu faccia questo o quello, le pressioni e la propaganda delle varie, ristrette ideologie religiose settarie. La propaganda non può mai dire la verità, e la verità non può essere propagandata. Mi auguro che tu veda tutte le pressioni a cui sei sottoposto da parte della famiglia, della società e della tradizione perché tu divenga uno scienziato, un filosofo, un ricercatore in qualunque campo o un uomo d'affari. Comprendendo tutto ciò, cosa che devi fare adesso, alla tua età, che strada prenderai? Hai parlato di tutte queste cose in termini diversi e probabilmente, se posso dirlo, vi hai applicato la mente. Poiché abbiamo un pò di tempo per girare attorno alla collina e tornare indietro, ti chiedo, non come insegnante ma con l'affetto di un amico sinceramente interessato a te, qual è il tuo futuro? Anche se hai già deciso di superare gli esami e trovare un lavoro, una buona professione, domandati: è tutto qui? Anche se troverai un'ottima professione, una vita ragionevolmente piacevole, avrai anche difficoltà e problemi. Se avrai una famiglia, quale sarà il futuro dei tuoi figli? È una domanda a cui devi trovare da te la risposta, poi potremo discuterla assieme. Devi considerare il futuro dei tuoi figli, non solo il tuo; devi considerare il futuro dell'umanità, dimenticando di essere tedesco, francese, inglese o indiano. Discutiamone, ma ti prego di capire che non ti sto dicendo che cosa dovrai fare. Solo i pazzi danno consigli, e io non rientro in questa categoria. Sto semplicemente esaminando in modo amichevole, e spero che tu lo capisca: non voglio spingerti, indirizzarti o persuaderti. Qual è il tuo futuro? Maturerai rapidamente o lentamente, in modo dolce, sensibile? Sarai un mediocre, anche se forse il primo nella tua professione? Forse eccellerai, forse farai ottimamente tutte le cose, ma ciò di cui parlo è la mediocrità della mente, del cuore, la mediocrità del tuo intero essere". "Non so proprio rispondere a questa domanda. Non ho riflettuto così tanto, ma se lei mi chiede se diventerò un mediocre come tutti, certamente non è questo che voglio. Vedo che una parte di me lo vuole, voglio divertirmi, avere dei momenti di svago, ma un'altra parte di me vede il pericolo di tutto ciò, le difficoltà, le pressioni, le tentazioni. Davvero non so come andrà. Inoltre, come lei ha indicato tante volte, io non so che cosa sono. Ma una cosa è certa: non voglio essere una persona mediocre con una mente e un cuore piccini, anche se con un cervello straordinariamente intelligente. Posso studiare molti libri e acquisire una massa di informazioni, ma potrò rimanere ugualmente una persona limitata, ristretta. La parola che lei ha usato, mediocrità, è un'ottima definizione, e ne sono spaventato: non della parola, ma delle implicazioni che lei mi ha fatto vedere. Davvero non so, ma forse parlare ancora con lei mi chiarirà delle cose. Non è facile parlare di queste cose con i miei genitori. Probabilmente hanno avuto anche loro gli stessi problemi che ho io; fisicamente sono più maturi, ma si trovano nella mia identica situazione. Perciò le chiedo se potrà esserci un'altra occasione, se lei è disposto, per discutere assieme. Mi sento un pò spaventato, nervoso e apprensivo rispetto alla mia capacità di affrontare tutto ciò, per andare fino in fondo e non diventare una persona mediocre". Era un mattino come nessun altro: il prato, i faggi immobili, il sentiero che s'inoltra nel bosco, tutto era silenzio. Neppure un uccello cantava, e anche i cavalli erano immobili. Un mattino come questo, fresco e dolce, è una cosa rara. C'è pace su questa parte della terra, e tutto era silenzioso. C'era un senso di assoluto silenzio. Non era sentimentalismo romantico, né una fantasia poetica. Era. Una semplice cosa è tutto quello che è. I faggi ramati sfolgoravano contro il verde dei prati che si perdevano in lontananza, e una nuvola avvolta nella luce del mattino fluttuava pigramente. Il sole stava appena sorgendo, c'era una grande pace e un senso di adorazione. Non l'adorazione di un dio o di una divinità immaginaria, ma una reverenza che sgorgava dalla grande bellezza. Quel mattino si potevano abbandonare tutte le cose passate e restare in silenzio assieme ai boschi, agli alberi e ai prati tranquilli. Il cielo era di un azzurro tenero e chiaro. In lontananza un cuculo chiamava, i piccioni selvatici tubavano e i merli iniziavano il loro canto mattutino. Lontano si udiva passare un'automobile. Quando il cielo è così calmo e pieno di grazia, è probabile che in seguito venga a piovere. Piove sempre, quando il cielo dell'alba è così chiaro. Ma quella mattina era tutto molto speciale, qualcosa che non era mai stato e non sarà mai più. "Sono contento che tu sia venuto di tua volontà, senza essere invitato. Se vuoi, possiamo continuare la nostra conversazione sulla mediocrità e sul futuro della tua vita. Si può eccellere nel proprio lavoro, non stiamo dicendo che tutte le professioni sono mediocri. Un buon falegname può non essere mediocre nel suo lavoro, ma nella sua vita quotidiana interiore, in famiglia, forse sì. Adesso conosciamo entrambi il significato di questa parola, ma esaminiamola ancora più in profondità. Stiamo parlando della mediocrità interiore, dei conflitti psicologici, di problemi e travagli. Si può essere grandi scienziati e vivere una vita interiore molto mediocre. Come sarà la tua vita? Sei uno studente intelligente, ma a che cosa applicherai il tuo cervello? Non stiamo parlando della tua professione, che si vedrà più tardi. Ci interessa il modo in cui vivrai. Naturalmente non diventerai un criminale, nel senso ordinario della parola. Se sei saggio non diventerai neppure un prepotente, una persona troppo aggressiva. Probabilmente troverai un eccellente lavoro, farai cose eccellenti qualunque cosa sceglierai, quindi mettiamolo per il momento da parte. Ma interiormente, come sarà la tua vita? Interiormente, quale sarà il tuo futuro? Sarai come tutti quanti, sempre a caccia di piacere, sempre afflitto da dozzine di problemi psicologici?". "Al presente non ho problemi, salvo quello di superare gli esami e la fatica che comporta. Altri problemi non ne ho. Ho una certa libertà, mi sento giovane, contento. Ma guardando le persone anziane mi chiedo: finirò anch'io così? Molti hanno svolto ottime professioni, hanno fatto ciò che volevano, ma nonostante ciò sono diventati aridi, insensibili, senza aver mai primeggiato nelle capacità più profonde del cervello. Non voglio certo diventare così. Non si tratta di vanità, ma del fatto che vorrei davvero qualcosa di diverso. Non è neppure ambizione. Certo, desidero un buon lavoro e tutto il resto, ma non voglio diventare come quelle persone anziane che sembrano aver perso tutto ciò che una volta gli dava piacere". "Non vuoi diventare come loro, ma la vita è esigente e crudele. Non ti lascerà in pace. Subirai forti pressioni dalla società, che tu viva in America o in qualunque altra parte del mondo. Sarai continuamente spinto a essere come gli altri, a diventare ipocrita, a dire cose che non vuoi dire, e anche il matrimonio ti causerà dei problemi. Devi capire che la vita è una faccenda molto complessa, e non si limita a inseguire cocciutamente ciò che vuoi. I giovani vogliono diventare qualcuno: avvocati, ingegneri, politici, e così via. C'è la spinta, lo stimolo, l'ambizione del potere e della ricchezza. Gli anziani di cui parlavi sono passati attraverso tutto questo. Sono stati logorati dal continuo conflitto, dai loro stessi desideri. Osservalo, guarda le persone attorno a te. Sono tutti nella stessa barca. Alcuni non accettano di stare nella barca, vagano qua e là, e alla fine muoiono. Alcuni cercano un posticino tranquillo dove ritirarsi, altri entrano in monastero, diventano monaci dei più svariati ordini, e prendono voti tremendi. La grande maggioranza, milioni e milioni, conduce una vita piccina, dall'orizzonte molto limitato. Hanno le loro gioie e i loro dolori, che non riescono a fuggire né a comprendere né a superare. Per questo dobbiamo domandarci: quale sarà il nostro futuro, e soprattutto quale sarà il tuo? Ovviamente sei ancora troppo giovane per esaminare a fondo questo problema, perché i giovani non sono ancora pronti per la sua totale comprensione. Può darsi che tu sia agnostico, i giovani non credono a niente. Ma, invecchiando, ti rivolgerai a qualche forma di superstizione religiosa, di dogma religioso, di convinzione religiosa. La religione non è un narcotico, ma l'uomo ha fatto la religione a propria immagine, l'ha trasformata in una cieca sicurezza. Ha trasformato la religione in qualcosa di stupido e impraticabile, e non in qualcosa utile alla vita. Quanti anni hai?". "Ne compirò diciannove. Mia nonna mi ha lasciato del denaro di cui potrò entrare in possesso a ventun anni, e forse prima di iscrivermi all'università potrò viaggiare e guardarmi attorno. Ma porterò sempre con me questa domanda, in qualunque luogo e quale che sia il mio futuro. Forse mi sposerò, avrò dei figli, e resterà questa grande domanda: qual è il loro futuro? Sono in parte consapevole di ciò che i politici fanno in tutto il mondo. Per quanto capisco è uno sporco affare, quindi non diventerò un uomo politico. Ne sono abbastanza certo, ma desidero avere un buon lavoro. Vorrei lavorare con le mani e il cervello, ma il problema sarà quello di non diventare una persona mediocre come il novantanove per cento dell'umanità. Ma come fare? Sì, conosco le chiese e i templi, e non ne sono assolutamente attratto. Anzi, mi ribello contro i preti e l'autorità della gerarchia. Ma come impedirmi di diventare una persona ordinaria, qualunque, mediocre?". "Se posso darti un consiglio, non chiederti mai 'come', in nessun caso. Quando usi la parola come, in realtà vorresti qualcuno che ti dica che cosa fare, una guida, un sistema, qualcuno che ti prenda per mano. In questo modo perdi la tua libertà, la tua capacità di osservare, di agire, di pensare; il tuo modo di vivere. Quando chiedi 'come' diventi un uomo di seconda mano, perdi la tua integrità e la capacità di guardare sinceramente a te stesso, di essere ciò che sei e di andare oltre ciò che sei. Non porti mai la domanda 'come?'. Ovviamente, stiamo parlando in termini psicologici. Se assembli un motore o un computer, è ovvio che devi chiederti 'come'. Che devi apprendere dalle istruzioni di altri. Ma essere psicologicamente libero e originale nasce dall'essere consapevole delle tue attività interiori, dall'osservare i tuoi pensieri, senza lasciarne passare neppure uno senza guardarne la natura e la causa. Osserva, guarda. Si imparano molte più cose su noi stessi osservandoci che attraverso i libri, gli psicologi o professori e studiosi arguti, eruditi e complicati. "Sarà molto difficile, amico mio. Potrai essere dilaniato e attirato in direzioni diverse. Le cosiddette tentazioni sono molte, biologiche e sociali, e potrai essere straziato dalla crudeltà della società. Dovrai affrontare tutto da solo, non attraverso la volontà o la determinazione, ma iniziando a vedere le falsità attorno a te e in te, le emozioni, le speranze. Iniziare a vedere il falso è l'inizio della consapevolezza, dell'intelligenza. Devi essere luce a te stesso, e questa è una delle cose più difficili della vita". "Lei ha reso tutto così difficile, complicato, pauroso e terribile". "Te lo sto semplicemente presentando. Non significa che i fatti ti debbano spaventare. I fatti servono per essere osservati. Se li osservi, non ti faranno mai paura. I fatti non fanno paura. La paura consiste nell'evitarli, nel voltare la schiena e scappare. Rimanere fermi, vedere che una nostra azione non è stata quella giusta, vivere con il fatto senza interpretarlo in ragione di ciò che ci piace o della nostra reazione, non fa paura. La vita non è semplice. Si può vivere semplicemente, ma in se stessa la vita è ampia e complessa. Spazia da un orizzonte all'altro. Puoi vivere con un vestito e un unico pasto al giorno, ma non è questa la semplicità. Per essere semplice, non vivere in modo complicato, contraddittorio: sii semplice interiormente. Questa mattina giocavi a tennis. Ti ho osservato, e giochi molto bene. Forse ci incontreremo ancora. Sta a te deciderlo". "La ringrazio".</p>

<h2>Diario</h2>
<h3>15 settembre 1973</h3>
<p>È bello essere soli. Essere lontani dal mondo, e anche camminare per le sue strade è essere soli. Salire da soli il sentiero lungo il rapido, fragoroso torrente montano gonfio d'acqua primaverile e di neve disciolta è essere consapevole di quell'albero solitario, solo nella sua bellezza. La solitudine di un uomo per la strada è il dolore della vita: non è mai solo, lontano, indifferente e invulnerabile. Essere pieni di nozioni genera infinita sofferenza. L'esigenza di espressione, con le sue frustrazioni e i suoi dolori, è quell'uomo che cammina per la strada, che non può essere mai solo. Il dolore è il movimento di quella solitudine. Il torrente era gonfio per il disgelo e per le piogge dell'inizio della primavera. Si potevano udire le pietre sospinte dalla forza delle acque impetuose. Un pino che avrà avuto cinquant'anni o più era caduto nel torrente, e l'acqua aveva invaso il sentiero cancellandolo. L'acqua era fangosa, color ardesia. I prati più in alto erano coperti di fiori selvatici. L'aria era pura e c'era un senso di incanto. Sulle montagne più alte era nevicato di nuovo, e la neve recente si era posata sui ghiacciai e sulle cime, che resteranno bianche per tutta l'estate. Era un mattino meraviglioso e si sarebbe potuto camminare per sempre senza avvertire la salita. C'era un profumo nell'aria, netto e intenso. Nessun altro percorreva il sentiero, né in salita né in discesa. Eri solo, con i pini verde scuro e l'acqua impetuosa. Il cielo era di quello stupefacente azzurro che c'è solo in montagna. Lo guardavi tra le foglie e i pini diritti. Nessuno con cui parlare, e nessun chiacchiericcio nella mente. Una gazza bianca e nera passò in volo e scomparve nel bosco. Il sentiero si era allontanato dal torrente e il silenzio era assoluto. Non era il silenzio che segue il rumore, non era il silenzio del tramonto e neppure quello della mente che muore. Non era il silenzio dei musei e delle chiese, ma qualcosa di completamente estraneo al tempo e allo spazio. Non era il silenzio prodotto dalla mente. Il sole era caldo, e l'ombra piacevole. Aveva scoperto solo di recente che non c'era neppure un pensiero durante quelle lunghe camminate, tanto per le strade affollate che sui sentieri deserti. Sin da ragazzo era stato così: nessun pensiero invadeva la sua mente. Guardava, ascoltava, e non c'era nient'altro. Il pensiero, con le sue associazioni, non si formava mai. Non c'era costruzione di immagini. Un giorno divenne all'improvviso consapevole della straordinarietà della cosa. Spesso cercava di pensare, ma nessun pensiero arrivava. Durante quelle camminate, con altri o da solo, qualunque movimento del pensiero era assente. Questo è essere solo. Sui picchi innevati si stavano ammassando le nuvole, scure e pesanti. Più tardi sarebbe probabilmente piovuto, ma ora le ombre si stagliavano nette sotto il sole chiaro e brillante. C'era ancora quel gradevole profumo nell'aria, mentre la pioggia avrebbe portato un profumo diverso. La via del ritorno allo chalet era lunga.</p>
<h3>17 settembre 1973</h3>
<p>Quella sera, camminando nei boschi c'era un senso di minaccia. Il sole tramontava e le palme si stagliavano solitarie contro l'oro del cielo. Le scimmie erano salite sull'albero di baniano e si preparavano per la notte. Quasi nessuno percorreva quel sentiero, era raro incontrarvi un altro essere umano. C'erano numerosi cervi, che si nascondevano timidi nella fitta boscaglia. Ma la minaccia era lì, palpabile, presente; era tutta attorno a te, e ti sei guardato alle spalle. Non c'erano animali pericolosi, se n'erano andati perché la città stava avanzando. Si era contenti di lasciarli e di ritornare alle strade illuminate. Ma la sera dopo le scimmie erano ancora lì, e così i cervi, e il sole stava calando dietro gli alberi più alti: la minaccia era scomparsa. Anzi, alberi, piante e cespugli ti davano il benvenuto. I boschi ti accettavano, ed era una gioia camminare lì ogni sera. Le foreste sono diverse. Nascondono un pericolo reale, non solo per i serpenti ma per le tigri che sono state avvistate. Mentre si camminava in quel luogo, un pomeriggio ci fu all'improvviso un silenzio anormale, gli uccelli avevano smesso di cantare, le scimmie si erano immobilizzate e sembrava che tutto trattenesse il respiro. Ci si fermò. Poi, di nuovo all'improvviso, tutto ritornò a vivere: le scimmie giocavano e si facevano i dispetti, gli uccelli ripresero il loro canto serale, e si divenne consapevoli che il pericolo era passato. Nei boschi in cui l'uomo uccide conigli, fagiani e scoiattoli, l'atmosfera è completamente diversa. Stai entrando in un mondo in cui è già passato l'uomo, con le sue armi e la sua violenza. I boschi perdono la loro tenerezza, il loro benvenuto, una bellezza è andata perduta e quel felice sussurrio se n'è andato. Hai solo una testa, abbine cura, perché è una cosa meravigliosa. Nessuna macchina, nessun computer le è paragonabile. È così ampia, complessa, abile, sottile e produttiva! È il magazzino dell'esperienza, delle conoscenze, della memoria. Il pensiero sgorga da essa. È incredibile ciò che ha creato: inganni, confusione, dolori, guerre, corruzione, illusioni, ideali, sofferenza, le grandi cattedrali, le aggraziate moschee, i templi sacri. È fantastico quello che ha fatto e che può fare. Ma una cosa non sembra in grado di fare: cambiare completamente il suo comportamento in relazione a un'altra testa, a un altro uomo. Né le punizioni né le ricompense sembrano in grado di cambiarlo, e le conoscenze non sono in grado di trasformarlo. L'io e il tu rimangono. Non riesce a capire che l'io è il tu, che l'osservatore è l'osservato. Il suo amore è la sua degenerazione, il suo piacere è il suo strazio, gli dèi idealizzati sono i suoi distruttori. La sua libertà è la sua prigione. In questa prigione si è abituata a vivere, rendendola semplicemente più piacevole, più confortevole. Hai solo una testa, non distruggerla. È così facile avvelenarla. Ha sempre sentito questa assenza di distanza tra se stesso e gli alberi, i fiumi, le montagne. Non gli è stata insegnata, non è qualcosa che si può insegnare. Non c'è mai stato un muro tra se stesso e un altro. Ciò che gli hanno fatto, ciò che gli hanno detto, non l'ha mai ferito; nessuna lode l'ha mai toccato. In qualche modo è rimasto sempre intatto. Non si è mai ritirato, isolato, ma è sempre stato come l'acqua di un fiume. Ha avuto pochissimi pensieri, e assolutamente nessuno quando era da solo. Il suo cervello era attivo quando parlava o scriveva, altrimenti era silenzioso e attivo senza movimento. Il movimento è il tempo, l'attività no. Questa strana attività, senza direzione, continua nel sonno e nella veglia. Si desta spesso già con questa attività di meditazione, qualcosa di questa natura è in atto per la maggior parte del tempo. Non l'ha mai rifiutata e non l'ha mai chiamata. L'altra notte si svegliò pienamente desto. Era consapevole che una palla di fuoco, luminosa, entrava nella sua testa, nel centro esatto. La osservò oggettivamente per un periodo considerevole, come se accadesse a qualcun altro. Non era un'illusione, una creazione della mente. L'alba era vicina, e attraverso le tende aperte si vedevano gli alberi.</p>
<h3>20 settembre 1973</h3>
<p>Il fiume era particolarmente bello questa mattina, il sole spuntava oltre la cima degli alberi e oltre il villaggio nascosto tra di essi. L'aria era immobile, e sull'acqua nemmeno un'increspatura. Durante la giornata avrebbe fatto molto caldo, ma ora era fresco e una scimmia solitaria era seduta al sole. Era sempre lì, grande e massiccia. Durante il giorno scompariva, perché sin dal mattino presto saliva su un albero di tamarindo; con il calore, l'albero sembrava inghiottirla. Gli uccelli pigliamosche, dal verde dorato, erano appollaiati sul parapetto assieme ai colombi, e gli avvoltoi stavano ancora sui rami più alti di un altro tamarindo. C'era una pace immensa, e ci si andava a sedere su una panchina, perduti al mondo. Tornando dall'aeroporto lungo la strada ombreggiata, con i pappagalli verdi e rossi che stridevano tra gli alberi, si vide sulla strada quello che sembrava un grosso fagotto. Quando l'auto fu più vicina, il fagotto si rivelò un uomo steso in mezzo alla strada, completamente nudo. L'auto si fermò e scendemmo. Era un corpo grosso con una testa piccola, e guardava attraverso le foglie il cielo di un azzurro stupefacente. Guardammo anche noi per vedere che cosa stava guardando, e dalla strada il cielo era veramente azzurro e le foglie erano veramente verdi. Era malforme, e dissero che si trattava di un idiota del villaggio. Non si mosse, e l'auto dovette passargli accanto con cautela. I cammelli con i loro carichi e i bambini schiamazzanti gli passavano vicino senza prestargli la minima attenzione. Un cane lo superò compiendo un ampio cerchio. I pappagalli erano occupati a strillare. I campi riarsi, gli abitanti del villaggio, gli alberi, i fiori gialli erano tutti impegnati nella loro esistenza. Quella parte del mondo era sottosviluppata e non esistevano organizzazioni in grado di prendersi cura di persone come quella. C'erano fogne a cielo aperto, sporcizia e umanità ammassata, e il sacro fiume proseguiva per la sua via. La tristezza del vivere era ovunque, e nel cielo azzurro, molto in alto, i grandi avvoltoi ruotavano senza muovere le ali, girando per ore, aspettando e osservando. Che cosa sono la salute mentale e la follia? Chi è sano e chi è folle? I politici sono sani di mente? E i preti sono folli? È sano di mente chi si consegna a un'ideologia? E noi che siamo controllati, modellati e comandati da loro, siamo sani di mente? Che cos'è la salute mentale? Essere interi, non frammentati in tutto ciò che facciamo, nella vita, in tutti i nostri rapporti: ecco l'essenza della salute. Salute significa essere interi e santi. Essere folli, nevrotici, psicotici, squilibrati, schizofrenici, o qualunque definizione vogliate usare, significa essere frammentati, lacerati nell'azione e nei rapporti, che costituiscono l'esistenza. Nutrire l'antagonismo e la divisione, che è l'interesse dei politici che vi rappresentano, significa alimentare e incoraggiare la follia, che si tratti di dittatori o di persone che esercitano il potere in nome della pace o di qualunque ideologia. E i preti, osservate il mondo dei preti! Si stende tra di voi e ciò che considerate la verità, il salvatore, Dio, il cielo, l'inferno. Il prete è l'interprete, il rappresentante; tiene le chiavi del cielo; ha condizionato l'uomo con fedi, dogmi e rituali; è un vero missionario. Vi ha condizionato perché volete certezze, sicurezze, e il domani vi terrorizza. Gli artisti, gli intellettuali e gli scienziati, tanto ammirati e lusingati, sono sani di mente? Oppure vivono in due mondi distinti: il mondo delle idee e delle fantasie, con la coazione ad essere espresse, completamente separato dai dolori e dai piaceri della vita quotidiana? Il mondo che vi circonda è frammentato, e così voi stessi. L'espressione di ciò è il conflitto, la confusione, il dolore. Voi siete il mondo e il mondo è voi. Salute mentale è vivere una vita di azione senza conflitti. Azione e idee sono in contraddizione. Vedere è agire, e non prima un'idea e poi l'azione in accordo con le conclusioni. È questo che genera il conflitto. L'analizzatore è l'analizzato. Quando l'analizzatore si separa in qualcosa di diverso dall'analizzato crea conflitto, e il conflitto è il terreno dello squilibrio. L'osservatore è l'osservato: qui sta la salute mentale, il tutto, e con il tutto l'amore.</p>
<h3>27 settembre 1973</h3>
<p>Era un tempio in rovina, con lunghe gallerie prive di tetto, portali, statue decapitate e cortili abbandonati. Era diventato un santuario per scimmie e uccelli, pappagalli e colombi. Alcune statue, pur senza testa, impressionavano ancora per la loro bellezza, avevano una silenziosa dignità. Il luogo era sorprendentemente pulito, e ci si potè sedere al suolo guardando le scimmie e gli uccelli chiacchierini. Una volta, molto tempo fa, il tempio doveva essere in pieno rigoglio, con migliaia di fedeli e ghirlande, incenso e preghiere. La loro atmosfera si sentiva ancora: le loro speranze, le paure, la venerazione. Ma il santuario venne abbandonato molto tempo fa. Ora, con l'aumentare della calura, le scimmie erano scomparse, ma colombi e pappagalli avevano i loro nidi nei buchi e nelle crepe degli alti muri. Questo vecchio tempio in rovina era troppo lontano perché gli abitanti del villaggio venissero a distruggerlo ulteriormente. E, se fossero venuti, avrebbero profanato il vuoto. La religione è diventata superstizione e adorazione idolatra, credenze e rituali. Ha perso la bellezza della verità: l'incenso si è sostituito al reale. Al posto della percezione diretta c'è un'immagine creata dalla mano o dalla mente. L'unico scopo della religione è la totale trasformazione dell'uomo, ma questo circo che continua ad andare avanti è un'insulsaggine. Per questo la verità non si trova in nessun tempio, chiesa o moschea, per belli che siano. La bellezza della verità e la bellezza delle pietre sono due cose completamente diverse. Una apre la porta sull'incommensurabile e l'altra sull'asservimento dell'uomo; una sulla libertà, l'altra sulla schiavitù del pensiero. Il sentimentalismo e l'emotività negano la vera natura della religione, che non è neppure un giocattolo per l'intelletto. Nel campo dell'azione, le nozioni sono necessarie per funzionare con efficienza e obiettività, ma il conosciuto non può essere lo strumento della trasformazione dell'uomo. Le conoscenze sono la struttura del pensiero, e il pensiero è l'ottusa ripetizione del conosciuto, anche se ampliato e modificato. Non c'è libertà nel pensiero, nel conosciuto. Il lungo serpente sta immobile sul limitare riarso della risaia, sfarzosamente verde e brillante al sole del mattino. Probabilmente riposava o era in attesa di una rana distratta. Le rane vengono spedite in Europa come prelibatezza gastronomica. Il serpente, lungo e verde giallastro, era perfettamente immobile. Era del colore della terra secca, difficile da vedere, con la luce del giorno contro gli occhi scuri. L'unica cosa in movimento, fuori e dentro, era la sua lingua nera. Non poteva accorgersi dell'osservatore che gli stava alle spalle. La morte era ovunque quel mattino. La si sentiva nel villaggio, i lamenti che accompagnavano un cadavere avvolto nell'abito funebre; un nibbio scendeva in picchiata su un uccello; animali venivano uccisi, e ne udivi le grida disperate. Un giorno dopo l'altro, la morte è ovunque come il dolore. La bellezza della verità non risiede nei credi e nei dogmi, non è là dove l'uomo la può trovare perché non c'è una via che conduce alla bellezza, non è un punto fisso, un ancoraggio sicuro. Ha una sua tenerezza, il cui amore non si può misurare. Non puoi trattenerla, ridurla a esperienza. Non ha un valore commerciale, non si può comprarla o farla fruttare. Si trova dove la mente e il cuore sono vuoti delle cose del pensiero. Il monaco o il povero non le sono più vicini, e neppure il ricco. L'intellettuale e l'astuto non possono raggiungerla. Chi dice di sapere, non le si è mai avvicinato. Sii lontano dal mondo, eppure vivi in esso. Quel mattino i pappagalli strillavano e svolazzavano attorno all'albero di tamarindo. Avevano iniziato presto la loro instancabile attività, il loro andare e venire. Erano lucide strisce verdi con forti becchi rossi e ricurvi. Non volavano mai in linea retta, ma sempre a zigzag, strillando in volo. Di tanto in tanto venivano ad appollaiarsi sul parapetto della veranda: allora si poteva osservarli, ma non a lungo, perché presto riprendevano il loro volo pazzo e squillante. Il loro unico nemico è l'uomo, che li chiude in una gabbia.</p>
<h3>4 ottobre 1973</h3>
<p>Da ragazzo era solito sedere da solo sotto un grande albero sulla riva di uno stagno in cui crescevano i loti, rosa e dal forte profumo [Krishnamurti sta parlando della propria infanzia]. Dall'ombra di quel grande albero guardava i grandi serpenti verdi e i camaleonti, le rane e le bisce d'acqua. Suo fratello, assieme ad altri ragazzi, veniva a prenderlo per riportarlo a casa. Era un bel posto ai piedi di quell'albero, con il fiume e lo stagno. C'era molto spazio, all'interno del quale l'albero ricavava il proprio. Tutto ha bisogno di spazio. Tutti quegli uccelli sui fili del telegrafo, appollaiati a uguale distanza nella sera tranquilla, costruivano lo spazio per il cielo. I due fratelli sedevano assieme ad altri in una stanza con delle immagini, c'era un canto in sanscrito e poi completo silenzio: era la meditazione serale. Il fratello minore si addormentava, si rigirava e si svegliava solo quando tutti si alzavano per andarsene. La stanza non era grande, e alle pareti c'erano quadri, immagini sacre. Entro i ristretti confini di un tempio o di una chiesa l'uomo dà forma all'ampio movimento dello spazio. È così ovunque, nella moschea è formato dalle eleganti linee delle parole. L'amore richiede grande spazio. Allo stagno andavano i serpenti, e di tanto in tanto gli uomini. Dei gradini di pietra scendevano all'acqua dove crescevano i loti. Lo spazio creato dal pensiero è misurabile, e quindi limitato; le culture e le religioni ne sono il prodotto. Ma la mente è piena di pensiero, è fatta di pensiero; la sua coscienza è la struttura del pensiero, con ben poco spazio in esso. Ma questo spazio è il movimento del tempo, di qui a lì, dal centro verso le linee esterne della sua coscienza, ristretta o espansa che sia. Lo spazio che il centro crea per se stesso è la sua prigione. I suoi rapporti vengono da questo spazio ristretto, ma occorre spazio per vivere, e lo spazio della mente si oppone alla vita. Vivere dentro i ristretti confini del centro è lotta, sofferenza e dolore, e questo non è vivere. Lo spazio, la distanza tra voi e l'albero, è la parola, il conosciuto, che è il tempo. Il tempo è l'osservatore che crea la distanza tra sé e gli alberi, tra se stesso e ciò che è. Senza l'osservatore, la distanza scompare. L'identificazione con gli alberi, con un'altra persona o una formula, è l'azione del pensiero per desiderio di protezione e sicurezza. La distanza è tra un punto e un altro, e per raggiungere il secondo è necessario il tempo; la distanza esiste solo dove c'è direzione, interna o esterna. L'osservatore crea una separazione, una distanza tra sé e ciò che è, e da ciò nascono il conflitto e il dolore. La trasformazione di ciò che è può avvenire solo dove non c'è separazione, né tempo, tra chi guarda e la cosa guardata. L'amore non ha distanza. Il fratello morì, e non vi fu nessun movimento, in nessuna direzione, lontano dal dolore. Questo non movimento è la fine del tempo. Tra le colline e le ombre verdi il fiume è nato, e con un ruggito entra nel mare e nell'infinità degli orizzonti. Gli uomini vivono in scatole con cassetti, a migliaia, e non hanno spazio. Sono violenti, brutali, aggressivi e fraudolenti; si separano e si distruggono l'un l'altro. Il fiume è la terra, e la terra è il fiume: nessuno dei due può esistere senza l'altro. Le parole sono infinite, ma la comunicazione è verbale e non verbale. Ascoltare una parola è una cosa, ascoltare una non parola è un'altra. La prima è superficiale, irrilevante, e porta all'inazione; la seconda è azione non frammentata, il fiorire del bene. Le parole hanno belle pareti, ma non hanno spazio. Il ricordo, l'immaginazione, sono il dolore del piacere, e l'amore non è il piacere. Il lungo, grande serpente verde era lì nel mattino. Era delicato e quasi confuso tra le foglie verdi. Stava immobile, aspettando e osservando. Apparve la grande testa di un camaleonte, disteso su un ramo: cambiava colore molto spesso.</p>
<h3>10 aprile 1975</h3>
<p>Nel silenzio della notte fonda, e nel tacito mattino immobile quando il sole accarezza le cime, c'è un grande mistero. È presente in ogni essere vivente. Se sedete tranquillamente sotto un albero, sentirete l'antica terra con il suo impenetrabile mistero. Nella notte silenziosa, con le stelle così chiare e vicine, siete consapevoli dello spazio che si espande e dell'ordine misterioso di tutte le cose, dell'incommensurabile e del nulla, del movimento delle buie montagne e del grido di un gufo. In questo profondo silenzio della mente, questo mistero si espande senza tempo né spazio. C'è mistero negli antichi templi costruiti con infinita cura e attenzione, che è amore. Le agili moschee e le grandi cattedrali perdono questo oscuro mistero a causa del bigottismo, del dogma e della pompa militaresca. Il mito nascosto negli strati profondi della mente non è misterioso: è sentimentale, tradizionale e condizionato. Nei segreti recessi della mente, la verità è stata spinta via dai simboli, dalle parole, dalle immagini: in essi non c'è mistero, perché sono l'agitarsi del pensiero. Nella comprensione e nella sua azione c'è meraviglia, apprezzamento e gioia. Ma il mistero è ancora un'altra cosa. Non è un'esperienza da riconoscere, immagazzinare e ricordare. L'esperienza è la morte di questo incomunicabile mistero. Per comunicare c'è bisogno di parole, gesti, sguardi, ma essere in comunione con quello, con la mente, con tutto il vostro essere, deve essere allo stesso livello, nello stesso tempo, con la stessa intensità di ciò che chiamiamo misterioso. Questo è amore. Con esso, l'intero mistero dell'universo si dispiega. Questa mattina non c'era una nuvola nel cielo. Il sole illuminava la vallata e tutte le cose si rallegravano, eccetto l'uomo. Guardò questa terra meravigliosa e continuò nel suo affanno, nel suo dolore e nei suoi effimeri piaceri. Non ha avuto il tempo per vedere, era troppo occupato con i suoi problemi, i suoi strazi, la sua violenza. Non vede l'albero, e quindi non può vedere il proprio tormento. Se viene costretto a guardare fa a pezzi ciò che vede, e la chiama analisi. O scappa o non vuole vedere. Nell'arte del vedere c'è il miracolo della trasformazione, la trasformazione di ciò che è. 'Ciò che dovrebbe' non è mai. C'è un grande mistero nell'atto del vedere, e richiede cura e attenzione, che è amore.</p>
<h3>14 aprile 1975</h3>
<p>Un serpente di grandi dimensioni attraversava la strada carrozzabile proprio davanti a te, grosso, pesante, con movimenti pigri. Veniva da un grande stagno lì vicino. Era nero e la luce della sera, illuminandolo, dava alla sua pelle una lucida brillantezza. Si muoveva senza fretta, con nobile dignità poderosa. Era inconsapevole di te che lo osservavi tranquillamente. Gli eri molto vicino. Misurava più di un metro e mezzo, ed era rigonfio per la preda appena inghiottita. Superò un rialzo del terreno e ti sei avvicinato, osservandolo alla distanza di pochi centimetri. Con la nera lingua biforcuta dardeggiante, si stava muovendo verso una grande buca. Avresti voluto toccarlo, perché la sua testa aveva una strana, affascinante bellezza. Un abitante del villaggio urlò di non toccarlo, perché era un cobra. Il giorno seguente i contadini misero sul rialzo un piatto di latte e dei fiori di ibisco. Più in là lungo la strada c'era un cespuglio, grande e quasi privo di foglie, con spine lunghe cinque centimetri, acuminate e grigiastre, e nessun animale avrebbe osato tentare di prenderne i frutti succulenti. Proteggeva se stesso e feriva chiunque lo toccasse. Nei boschi c'erano dei cervi, timidi e curiosi; si lasciavano avvicinare ma non troppo, e se ci si avvicinava troppo sfrecciavano via e scomparivano nella boscaglia. Ce n'era uno che si lasciava avvicinare di più, se eri da solo, con gli occhi brillanti e le grandi orecchie piegate in avanti. Avevano tutti macchie bianche sul manto rosso marrone; erano timidi, miti e sempre in guardia; era piacevole trovarsi tra di loro. Uno era completamente bianco, una vera bizzarria. Il bene non è il contrario del male. Non è mai stato toccato dal male, benché ne sia assediato. Il male non può danneggiare il bene, ma può sembrare che il bene ne sia danneggiato, e così il male diventa più astuto, più ingannevole. Può essere alimentato, affilato, reso molto violento. È nato nel movimento del tempo, è stato nutrito e usato abilmente. Ma il bene non appartiene al tempo; non può essere coltivato né alimentato dal pensiero; la sua azione non è visibile; non ha causa ed effetto. Il male non può diventare il bene, perché il bene non è un prodotto del pensiero: è al di là del pensiero, come la bellezza. Una cosa prodotta dal pensiero può essere disfatta dallo stesso pensiero, ma questo non si applica al bene. Non appartenendo al tempo, il bene non è neppure in un luogo. Dove c'è bene c'è ordine, ma non l'ordine dell'autorità, del premio e del castigo. Questo ordine è essenziale perché in sua assenza la società distrugge se stessa, l'uomo diventa malvagio, assassino, corrotto e degenerato. Poiché l'uomo è la società; i due sono inscindibili. La legge del bene è durevole, immutabile ed eterna. La stabilità è la sua natura, e quindi è perfetta sicurezza. Non c'è altra sicurezza.</p>

<h2>A se stesso</h2>
<h3>30 marzo 1984</h3>
<p>Scendendo per la strada diritta in un gradevole mattino. Era primavera e il cielo era straordinariamente azzurro, senza una nuvola. Il sole era caldo, ma non bruciava. Le foglie splendevano e l'aria scintillava. Era un mattino davvero meraviglioso. L'alta montagna era là, impenetrabile, e le colline erano verdi e dolci. Camminando tranquillamente, senza troppi pensieri, hai visto una foglia morta, gialla e rosso brillante, una foglia autunnale. Com'era bella quella foglia, così semplice nella sua morte, così viva, piena della bellezza e della vitalità dell'albero e dell'estate. Strano che non fosse avvizzita. Guardandola da vicino si potevano vedere le venature, il gambo e la struttura. Quella foglia era un albero completo. Perché gli esseri umani muoiono così tristi, così infelici, ammalati, vecchi, senili, il corpo accartocciato, brutto? Perché non muoiono con la naturalezza e la bellezza di questa foglia? Che cosa c'è in noi che non va? Nonostante tutti i medici, le medicine, gli ospedali, gli interventi chirurgici, gli strazi della vita e anche i piaceri, non siamo capaci di morire con dignità e con semplicità, sorridendo. Una volta, camminando su un sentiero, si udì alle nostre spalle un canto, ritmico e melodioso, con l'antica forza del sanscrito. Ci si fermò per guardare. Un figlio primogenito, nudo sino alla cintola, portava un vaso di terracotta in cui ardeva una fiamma. Il vaso era contenuto in un altro recipiente. Dietro di lui venivano due uomini che portavano il padre morto, coperto da un telo bianco, e tutti cantavano. Quel canto era conosciuto, e ci si unì ad esso. Passarono, e li si seguì. Camminavano cantando, e il figlio maggiore era in lacrime. Portavano il padre alla spiaggia, dove avevano già raccolto una grande catasta di legna. Deposero il corpo sulla catasta e le diedero fuoco. Era tutto così naturale, così straordinariamente semplice: non c'erano fiori, bare, carri funebri trainati da cavalli neri. Tutto era molto tranquillo e profondamente solenne. E si osservava quella foglia e le migliaia di foglie dell'albero. L'inverno aveva staccato quella foglia da sua madre e l'aveva posata sul sentiero, dove si sarebbe seccata, sarebbe avvizzita, morta, sollevata dal vento, perduta. Insegnate ai bambini a leggere, a scrivere, la matematica e tutto ciò che riguarda le nozioni acquisite, ma dovremmo anche insegnare la grande dignità della morte, non come qualcosa di triste e di morboso da affrontare alla fine, ma come qualcosa che appartiene alla vita di tutti i giorni, alla quotidianità del guardare il cielo azzurro e la cavalletta sulla foglia. Fa parte dell'apprendimento, come la dentizione e le malattie infantili. I bambini hanno una curiosità straordinaria. Se vedeste la natura della morte, non direste soltanto che tutto muore, polvere alla polvere, e così via, ma la spieghereste senza alcuna paura, dolcemente, facendoli sentire che vivere e morire sono una cosa sola, che la morte non è la fine della vita dopo cinquanta, sessanta o novant'anni, ma che la morte è come quella foglia. Guardate gli anziani, uomini e donne, così decrepiti, perduti, infelici, come sembrano brutti! È perché non hanno realmente compreso né la vita né la morte? Hanno usato la vita, l'hanno sprecata in interminabili conflitti che non fanno che alimentare e rafforzare il sé, l"io'. Passiamo i nostri giorni in tante forme diverse di conflitto e di infelicità, con qualche gioia e qualche piacere, bevendo, fumando, facendo tardi la notte, e lavorando, lavorando, lavorando. Poi, al termine della vita, arriva quella cosa chiamata morte che ci spaventa. Si è sicuri che sia possibile comprenderla, sentirla profondamente. Il bambino, nella sua curiosità, può essere aiutato a comprendere che la morte non è la perdita del corpo a causa di una malattia, della vecchiaia o di un improvviso incidente, ma che la fine di ogni giornata è anche la fine di se stessi ad ogni giorno. Non c'è resurrezione: è una superstizione, una credenza dogmatica. Tutto su questa terra, su questa splendida terra, vive, muore, viene in essere e avvizzisce. Vedere l'intero movimento della vita richiede intelligenza, non l'intelligenza del pensiero, i libri o le nozioni, ma l'intelligenza dell'amore e della compassione, con la sua sensibilità. Si ha la sicurezza che se l'educatore comprende il valore della morte e la sua dignità, la straordinaria semplicità del morire, se lo comprende non intellettualmente ma nel profondo, è capace di trasmettere allo studente, al bambino, che la morte, il finire, non va evitato, non è qualcosa di cui avere paura, perché fa parte della vita. In questo modo, crescendo, lo studente, il bambino non sarà spaventato da ciò che finisce. Se tutti gli esseri umani vissuti prima di noi, generazione dopo generazione, vivessero ancora su questa terra, sarebbe spaventoso. L'inizio non è la fine. E uno vorrebbe aiutare a... (no, non è la parola giusta), uno vorrebbe un'educazione che faccia della morte una realtà, un dato di fatto, non la morte di qualcun altro ma quella di ciascuno di noi che, giovane o vecchio, deve inevitabilmente affrontarla. Non si tratta di una triste faccenda di lacrime, solitudine e separazione. Uccidiamo con tanta facilità, non solo gli animali per cibarci, ma l'inutile sterminio per divertimento che chiamiamo sport, uccidere un cervo perché è stagione di caccia. Uccidere un cervo è come uccidere un amico. Uccidete gli animali perché avete perduto il contatto con la natura, con tutte le cose che vivono su questa terra. Uccidete in guerra per ideologie sentimentali, nazionalistiche, politiche. Avete ucciso in nome di Dio. Violenza e uccisioni vanno assieme. Guardando quella foglia morta, in tutta la sua bellezza e i suoi colori, si può comprendere profondamente, si può essere consapevoli di ciò che dovrebbe essere la propria morte, non alla fine ma precisamente all'inizio. La morte non è qualcosa di spaventoso, qualcosa da evitare, da allontanare, ma qualcosa con cui stare un giorno dopo l'altro. Da ciò nasce un senso straordinario di immensità.</p>

<h1>III</h1>

<h2>Che cos'è la serietà?</h2>
<p>Se iniziamo chiedendoci che cosa sia la serietà, l'osservazione del nostro modo di pensare e di rispondere alle sfide della vita acquisterà una maggiore profondità. Che cosa significa essere seri? Siamo realmente seri? Molti pensano in modo superficiale, non vanno mai a fondo delle proprie motivazioni perché hanno desideri contrastanti, ognuno dei quali spinge in una direzione diversa. Possiamo considerare per un attimo un problema con serietà, e l'attimo successivo è dimenticato, ci stiamo già occupando di un'altra cosa a un livello diverso. È possibile mantenere una prospettiva globale della vita? Ritengo sia importante chiedercelo, perché non so quanti sanno che cosa significhi essere seri. Forse consideriamo con serietà solo le cose che ci danno soddisfazione, anche se una soddisfazione limitata? Non limitatevi ad ascoltare quello che sto dicendo, ma cerchiamo di scoprire assieme che cosa significhi essere seri. Se una mente piccola cerca di essere seria, la sua sarà una serietà molto superficiale perché non ha una conoscenza profonda dei propri funzionamenti. Possiamo dare tutte le nostre energie a un oggetto, spirituale o mondano, ma finché la mente è piccola, problematica, senza la minima comprensione di se stessa, anche la sua serietà sarà meschina. Per questo penso che sia essenziale, soprattutto in questa epoca ricca di problemi e di sfide da risolvere, che almeno qualcuno sia davvero interessato a chiedersi se è possibile essere onesti, seri, senza venire distratti dalle attività superficiali della mente. Non so se questo vi interessa, ma è importante capire perché quasi nessuno è realmente serio; infatti solo una mente seria può portare fino alla fine una certa azione e comprenderne il senso. Per essere capaci di un'azione globale dobbiamo conoscere il funzionamento della nostra mente, altrimenti la nostra serietà sarà molto superficiale. Mi seguite, sono riuscito a spiegarmi? Stiamo assistendo a un processo di distruzione del mondo. Il vecchio ordinamento sociale sta andando in frantumi, le organizzazioni religiose, le fedi, le strutture etiche e morali in cui siamo stati allevati stanno crollando. La civiltà è corrotta, in India, Europa e ovunque, e si perseguono finalità inutili. È possibile, per voi e per me, essere consapevoli di questo processo distruttivo e, prendendone le distanze, essere seri nella nostra volontà di costruire un mondo diverso, una cultura e una civiltà totalmente differenti? Possiamo trasformarla in una discussione, invece che in una conferenza? Il problema è il seguente: imprigionati nell'attuale disfacimento sociale, religioso e morale, come possiamo, in quanto individui, dissociarci e creare un mondo diverso, un diverso ordine sociale, una diversa visione della vita? Avvertite questo problema, oppure vi accontentate di assistere al disfacimento continuando a comportarvi nel solito modo? Possiamo, questa sera, esaminare assieme il problema, capirlo a fondo e trovare una soluzione in noi stessi? Pensate che sarebbe utile parlare del cambiamento?</p>
<p>Domanda: Mi piacerebbe parlare della serietà.</p>
<p>Krishnamurti: Bene, che cosa intende per serietà? La serietà, l'onestà presuppone di certo la capacità di vedere la verità. Ma posso trovare la verità se la mia mente è incatenata a un punto di vista limitato? Se è impastoiata in un'idea o in una fede, se è imprigionata nei condizionamenti che ci vengono imposti di continuo, potrà mai scoprire qualcosa di nuovo? La serietà non è quindi la totale applicazione della mente a un qualunque problema esistenziale? Una mente capace solo di un'attenzione parziale, piena di contraddizioni, può rispondere correttamente alle richieste della vita, per quanto ci provi? Una mente lacerata da una moltitudine di desideri che la spingono in direzioni diverse è in grado di scoprire la verità, per quanto si sforzi? Non è quindi fondamentale conoscere se stessi, osservare con serietà tutte le nostre contraddizioni? Ne vogliamo discutere?</p>
<p>D.: Secondo lei, la vita e i problemi che comporta sono la stessa cosa?</p>
<p>K.: Lei è in grado di separare la vita dai suoi problemi? La vita è diversa dai problemi che ci presenta? Esaminiamo a fondo questo punto.</p>
<p>D.: E la bomba atomica? Possiamo parlarne?</p>
<p>K.: Questo implica tutto il problema della guerra e di come prevenirla, giusto? Vogliamo esaminarlo per fare chiarezza nella nostra mente, discutere con serietà e onestà fino in fondo per arrivare a comprenderne la realtà? Che cos'è la pace? È forse l'opposto, l'antitesi della guerra? Se non ci fosse la guerra, ci sarebbe la pace? Vogliamo la pace, o ciò che chiamiamo pace è solo un intervallo tra due azioni contraddittorie? Vogliamo davvero la pace, non solo a livello economico o spirituale, ma a livello totale? Non sarà che, essendo continuamente in guerra dentro di noi, lo siamo anche all'esterno? Per evitare la guerra dobbiamo prendere determinate misure, cioè avere una mente senza frontiere, perché sono le ideologie che creano il nemico. Se lei è comunista e io sono capitalista, se lei è induista e io cristiano, tra di noi ci sarà per forza antagonismo. Se entrambi vogliamo la pace, non dovremmo abolire tutte le frontiere della nostra mente? Oppure la nostra pace non è che il mantenimento dello status quo dopo aver raggiunto i risultati che ci soddisfano? Non credo che l'individuo possa fermare una guerra. La guerra è un meccanismo gigantesco che, una volta avviato, va avanti per la sua stessa enorme forza di inerzia, e ne saremo tutti schiacciati e distrutti. Ma se vogliamo sottrarci a questo ingranaggio, al gigantesco meccanismo della guerra, che cosa dobbiamo fare? È questo il punto, non è vero? Vogliamo davvero fermare la guerra, interna ed esterna? Dopo tutto la guerra non è che la drammatica manifestazione esterna del nostro conflitto interiore, non è vero? Possiamo smettere di essere ambiziosi? Finché saremo ambiziosi saremo spietati, con l'inevitabile conflitto tra noi come individui e gli altri individui, tra il nostro gruppo e gli altri gruppi, tra la nostra nazione e le altre. Ciò significa che finché cercheremo il potere sotto qualunque forma, essendo il potere il male, provocheremo le guerre. È possibile osservare dentro di noi il processo dell'ambizione, della competizione, del desiderio di potere e mettervi fine? Penso che solo così potremo sottrarci individualmente a questa cultura, a questa civiltà produttrice di guerra. Esaminiamo. Possiamo, noi individui, mettere fine alle cause della guerra dentro di noi? Una causa evidente è la fede, la divisione in induisti, buddhisti, cristiani, comunisti e capitalisti. Possiamo sbarazzarci di tutto ciò?</p>
<p>D.: Tutti i problemi della vita sono irreali, ma ci dev'essere una realtà a cui poterci affidare. Qual è questa realtà?</p>
<p>K.: Lei pensa di poter distinguere facilmente il reale dall'irreale? Oppure il reale si presenta solo quando inizio a capire che cos'è irreale? Si è mai chiesto che cosa sia l'irreale? È irreale il dolore? È irreale la morte? Se perdesse tutti i suoi soldi in banca, sarebbe irreale? Chi dice: "Tutto ciò è irreale, perciò cercherò il reale", sta fuggendo dalla realtà. Possiamo, lei e io, mettere fine in noi stessi ai fattori che contribuiscono alla guerra, interna ed esterna? Discutiamone, non solo verbalmente ma esaminando realmente, indaghiamo con onestà e vediamo se sia possibile sradicare in noi stessi la causa dell'odio e dell'inimicizia, il senso di superiorità, l'ambizione, e così via. Possiamo sradicare tutto ciò? Dobbiamo sradicarlo se vogliamo davvero la pace, giusto? Per scoprire la realtà, Dio, la verità, ci serve una mente serena; ma come possiamo avere una mente serena se siamo ambiziosi, invidiosi, smaniosi di potere, di posizione sociale e tutto il resto? Se lei è realmente serio, realmente sincero nel desiderio di conoscere la realtà, non deve prima sbarazzarsi di tutto ciò? L'onestà, la serietà, non è forse comprensione dei processi della mente, dell'io, che creano tutti questi problemi, e dissolverli?</p>
<p>D.: Come possiamo decondizionarci?</p>
<p>K.: Ma ve lo sto dicendo. Che cos'è il condizionamento? È la tradizione che ci è stata imposta sin da bambini; sono le credenze, le esperienze e le conoscenze accumulate in tutto il corso della vita. Tutto ciò condiziona la mente. Ma, prima di affrontarne le implicazioni più profonde, lei è in grado di smettere di essere un induista, con tutto ciò che comporta, in modo che la sua mente possa pensare e rispondere non secondo l'induismo, ma in modo totalmente nuovo? Può avvenire in lei una rivoluzione totale che lasci la mente fresca, chiara e quindi capace di investigare? È un punto semplicissimo. Potrei tenere tutto un discorso al proposito, ma non avrebbe senso che lei stesse ad ascoltare e poi se ne andasse più o meno convinto. Se invece discutiamo il problema assieme e lo esaminiamo a fondo, forse il nostro scambio servirà a qualcosa. Lei e io che desideriamo la pace, e chiunque parli della pace, possiamo sradicare le cause dell'antagonismo e della guerra dentro di noi? Vogliamo parlarne?</p>
<p>D.: Ma l'individuo non è impotente contro le bombe atomiche?</p>
<p>K.: Si stanno facendo esperimenti con le bombe atomiche in America, in Russia, e chissà dove, e lei e io che cosa possiamo fare? Che senso ha discutere di ciò? Potrebbe tentare di creare un movimento di opinione pubblica scrivendo articoli su questa cosa terrificante, ma i suoi articoli dissuaderebbero i governi dalle ricerche e dagli esperimenti sulle bombe H? O continueranno tranquillamente? L'energia atomica si può usare a fini pacifici o distruttivi. Forse, tra cinque o dieci anni, vi saranno industrie che sfrutteranno l'energia atomica, ma non smetteremo di preparare la guerra. Forse l'uso delle armi nucleari verrà limitato, ma nel momento in cui scoppiasse la guerra che cosa potremmo fare? La storia segue il suo corso, e credo che né lei né io, qui a Benares, possiamo fermarla. Chi ci proverebbe? Ma possiamo fare qualcosa di completamente diverso: possiamo sgusciare dall'ingranaggio della società che gira per preparare la guerra e forse, attraverso una radicale rivoluzione interiore, potremo contribuire a edificare una civiltà completamente nuova. Che cos'è la civiltà? Che cos'è la civiltà indiana o europea? È un'espressione di una volontà collettiva, giusto? La volontà di molti ha creato l'attuale civiltà indiana, ma lei e io non possiamo dissociarci e pensare in modo completamente diverso? Non è forse la responsabilità di ogni persona seria? Non occorrono persone serie che vedono l'onda di distruzione che sta percorrendo il mondo, che la esaminano ed escono dal meccanismo smettendo di essere ambiziosi e tutto il resto? Che altro potremmo fare? Il problema è che non vogliamo essere persone serie. Non vogliamo affrontare noi stessi, preferiamo parlare di cose lontane, che non ci riguardano.</p>
<p>D.: Esistono di sicuro persone serie, ma hanno risolto i loro problemi e quelli del mondo?</p>
<p>K.: Non è una domanda seria, vero? È come pensare che altri hanno mangiato mentre io ho fame. Se ho fame mi do da fare per trovare il cibo, e che gli altri siano ben nutriti non mi consola. Se penso così, significa che non ho realmente fame. Che vi siano persone serie che hanno risolto i loro problemi non ci importa. Lei e io, li abbiamo risolti? Non è questa la cosa importante? C'è qualcuno disposto a discutere questo punto seriamente e a esaminarlo onestamente per vedere che cosa possiamo fare, non solo in teoria e a parole, ma nei fatti?</p>
<p>D.: È davvero possibile sottrarci alla forza della civiltà moderna?</p>
<p>K.: Che cos'è la civiltà moderna? Quella indiana è un'antica cultura a cui sono stati sovrapposti alcuni pezzi di cultura occidentale come il nazionalismo, la scienza, il sistema parlamentare, il militarismo, e così via. O ci facciamo assorbire da questa civiltà, oppure ce ne sottraiamo per creare una civiltà completamente diversa. È un peccato essere disposti soltanto ad ascoltare, perché in questo modo ascoltiamo in modo superficiale e lo riteniamo sufficiente. Perché ci sembra così difficile discuterne seriamente e sradicare le cause del conflitto e della guerra dentro di noi?</p>
<p>D.: Dobbiamo prendere in considerazione il problema immediato.</p>
<p>K.: Qualunque problema immediato ha radici profonde, è il prodotto di cause nascoste dentro di noi. Per risolvere un problema immediato, non dobbiamo forse indagarne gli strati profondi?</p>
<p>D.: Esiste un unico problema: scoprire lo scopo della vita.</p>
<p>K.: Possiamo discuterne in modo serio, esaminarlo a fondo, e scoprire da noi qual è lo scopo della vita? Che cos'è la vita, in che direzione va? Questa è la vera domanda, non lo scopo. Se cerchiamo di definirne lo scopo, lei lo definirà in un modo e io in un altro, e litigheremo sulla definizione migliore in base alle nostre preferenze. La domanda non mira certamente a questo. Vogliamo capire che senso ha tutto questo combattere, questa tensione, questo continuo conflitto, questo unirci e dividerci, nascere e morire. Dove ci porta l'esistenza? Che senso ha? Intanto, che cos'è ciò che chiamiamo vita? È la coscienza di me stesso che mi fa dire di essere vivo, giusto? So di essere vivo perché parlo, penso, mangio, ho desideri conflittuali, consci e inconsci, ho pulsioni, ambizioni, e così via. Solo attraverso la coscienza di tutto questo, ovvero attraverso la coscienza di me stesso, so di essere vivo. E che cosa significa essere consci di se stessi? Sono cosciente di me solo quando c'è un conflitto, altrimenti non ho coscienza di me. Quando penso, mi sforzo, disputo, discuto e sostengo un'opinione, sono conscio di me. La natura stessa della coscienza di sé è la contraddizione. La coscienza è un fenomeno globale, composto da ciò che si manifesta e da ciò che rimane nascosto. Quindi, che cos'è la coscienza e dove porta? Conosciamo la nascita e la morte, le credenze, le lotte, il dolore, le speranze e tutti gli infiniti conflitti. Che senso ha tutto ciò? È quello che vogliamo scoprire. Ma, per scoprirlo, la nostra mente deve essere in grado di esaminare, cioè non deve essere ancorata a nessuna conclusione. Non è forse così?</p>
<p>D.: Si tratta di un esame o di un riesame?</p>
<p>K.: Riesaminare significa che la mente è impastoiata, ripetitiva, e che gira continuamente su se stessa. La libertà di investigare, di scoprire la verità, esige che la mente non sia schiava di nessuna conclusione. Possiamo, lei e io, scoprire il senso di questa continua lotta, con tutte le sue implicazioni? Se questa è la nostra intenzione, e se siamo seri e onesti, può la mente partire già da determinate conclusioni? O non dovrà essere aperta alla sua stessa confusione? Per scoprire la verità, non occorre una mente libera? L'importante non è il problema in sé, ma vedere se la mente ha la libertà di investigare per cogliere il vero aspetto del problema. La mente può liberarsi dalle conclusioni preconcette? Una conclusione è la risposta di uno specifico condizionamento, non è vero? Prendiamo ad esempio la conclusione della reincarnazione. Che la reincarnazione sia vera o falsa, in questo momento non ci interessa. Ci interessa il fatto che crediamo a questa conclusione. Perché la mente ha paura della morte? Una mente che crede a determinate conclusioni, che sono il prodotto della paura, della speranza e del desiderio, è ovviamente incapace di scoprire la verità della morte. Se siamo persone serie, il primo problema da affrontare, prima ancora di affrontare il senso della vita, è verificare se la mente è libera da qualunque conclusione.</p>
<p>D.: Intende che la mente di un ricercatore serio deve essere completamente vuota?</p>
<p>K.: Che cos'è per lei la libertà? Che cosa vuol dire essere liberi? Lei pensa che una mente libera, non incatenata a nessuna conclusione, sia in uno stato di assenza, ma è vero? Vogliamo scoprire che cosa sia realmente una mente libera. Una mente che è arrivata a delle conclusioni, è libera? Se ho letto Shankara, Buddha, Einstein o Marx, non importa chi, e sono arrivato a delle conclusioni o a credere in un certo sistema di idee, la mia mente è ancora libera di investigare?</p>
<p>D.: Il processo di investigazione non fa paragoni?</p>
<p>K.: Paragoni tra che cosa? Tra una conclusione e un'altra, una credenza e un'altra? Voglio scoprire il senso globale della vita, con le sue lotte, dolori, sofferenze e guerre, la sua spaventosa povertà, la crudeltà, l'inimicizia. Se voglio vedere tutto questo nella sua realtà, non devo avere una mente capace di investigare? Ma posso investigare se ho già delle conclusioni, o se mi interessa soltanto paragonare una conclusione a un'altra?</p>
<p>D.: Una mente che si appoggia a conclusioni provvisorie, è libera?</p>
<p>K.: Provvisoria o definitiva, una conclusione è sempre una schiavitù. Non è così? La prego di riflettere con me. Se si ha il desiderio di conoscere Dio, che cosa avviene? Leggiamo dei libri, ascoltiamo le argomentazioni di una persona dotta nel campo e ci persuadiamo dell'esistenza di Dio, oppure siamo comunisti e siamo persuasi che Dio non esiste. Ma possiamo arrivare alla verità se apparteniamo a una delle due fazioni? La mente non dovrà essere libera da ogni speculazione, conoscenza e credenza? Come può liberarsi la mente? Si libererà seguendo un metodo? Un metodo, una pratica o un sistema, per quanto nobile, nuovo o sperimentato da secoli, potrà rendere la mente libera? O forse un metodo non fa che condizionarla in un certo modo che poi chiamiamo libertà? Un certo metodo produrrà quei determinati risultati, non è così? E se la mente cerca la libertà in quanto risultato di un metodo, è una mente libera? Immaginiamo di avere una fede precisa, in Dio o in quello che vogliamo. Non dovremmo cercare di capire com'è nata in noi questa fede? Ciò non significa che io non debba credere, ma perché credo? Perché la mente risponde soltanto: "È così?". Può la mente scoprire come si è prodotta la fede? Attorno a noi vediamo ovunque insicurezza e crediamo in un maestro, nella reincarnazione, perché crederci dà speranza, dà un senso di sicurezza, non è così? Ma una mente che cerca sicurezza, è una mente libera? Mi segue? La mente cerca sicurezza, permanenza, è mossa dal desiderio di sentirsi al sicuro, ma può una mente del genere vedere la verità? Per trovarla, non dovrà abbandonare le sue credenze, il suo desiderio di sicurezza? C'è forse un metodo per abbandonare le credenze che ci danno speranza e sicurezza? È questo che intendo con 'serietà'.</p>
<p>D.: Nella mente condizionata, non ci sono momenti di libertà?</p>
<p>K.: Ci sono momenti o intervalli di libertà in una mente condizionata? Lei, di che cosa ha coscienza: della libertà o della mente condizionata? La prego, consideri la domanda seriamente. La nostra mente è condizionata, questo è ovvio. È condizionata a essere induista, comunista, e così via. La mente condizionata può conoscere la libertà, o solo ciò che immagina come libertà? Lei è consapevole del modo in cui la sua mente è condizionata? Questo è anzitutto il nostro problema, non che cosa sia la libertà. È conscio dei suoi condizionamenti, vede cioè come funziona la sua mente? Non stiamo dicendo di cambiarla o modificarla, non si tratta di questo. Si tratta del fatto che la sua mente funziona come una mente induista, una mente cristiana o una mente comunista: crede in qualcosa. Ne è consapevole?</p>
<p>D.: La libertà non si conquista: è un dono.</p>
<p>K.: Questa è una supposizione. Se fosse un dono, sarebbe soltanto per quei pochi prescelti, e questo è intollerabile. Vuol dire che lei o io non possiamo conoscerla e quindi essere liberi? Per questo continuo a ripetere che non abbiamo serietà. Conoscere i propri condizionamenti è il primo passo verso la libertà. Ma li conosciamo? Dipingersi un punto rosso sulla fronte, indossare il sacro cordone, celebrare le puja o seguire un capo, non sono tutte attività di una mente condizionata? Possiamo sbarazzarcene, e sbarazzandocene scoprire la verità? Per questo la verità si rivela solo al ricercatore serio, non a chi cerca soltanto la sicurezza o è impantanato nelle conclusioni. Abbiamo appena visto che la mente, se è impastoiata in qualunque conclusione, temporanea o definitiva, non può scoprire niente di nuovo.</p>
<p>D.: Uno scienziato può abbandonare i dati che ha raccolto?</p>
<p>K.: Sta parlando in quanto scienziato o in quanto essere umano? Anche lo scienziato, per scoprire qualcosa di nuovo deve mettere da parte le nozioni e le conclusioni, che altrimenti influenzeranno la sua scoperta. Per scoprire qualcosa, dobbiamo morire a ciò che conosciamo.</p>
<p>D.: Il decondizionamento della mente avviene a livello conscio, inconscio o entrambi?</p>
<p>K.: Che cos'è la mente? C'è una mente conscia e una mente inconscia. La mente conscia si occupa delle faccende quotidiane: osserva, decide, discute, esegue un lavoro, e così via. Ma siamo consapevoli della mente inconscia? La mente inconscia è il deposito degli istinti della razza umana e dei bisogni di una certa cultura o civiltà. Questa mente, nella sua globalità, conscia e inconscia, può decondizionare se stessa? Ora, perché dividere la mente in conscia e inconscia? Tra di esse c'è forse una rigida barriera? O forse siamo così occupati dalla mente conscia che non abbiamo mai preso in considerazione, non ci siamo mai aperti all'inconscio? E può la mente conscia indagare l'inconscio, sondarlo, o solo quando la mente conscia è in silenzio vengono a galla i suggerimenti, i consigli, i bisogni e le pulsioni dell'inconscio? Il decondizionamento mentale non è un processo conscio né inconscio: è un processo globale che inizia dalla sincera intenzione di capire se la nostra mente è condizionata. La prego di riflettere e di farne esperienza. La cosa importante è la totale, sincera intenzione di capire se la sua mente è condizionata, per poter vedere i suoi condizionamenti e non limitarsi a dire che la sua mente è o non è condizionata. Guardandosi allo specchio, lei vede il proprio volto così com'è; forse desidera che qualche tratto sia diverso, ma il volto reale appare nello specchio. È in grado di vedere i suoi condizionamenti in questo stesso modo? È in grado di esserne pienamente consapevole, senza il desiderio di alterarli? Il desiderio stesso di cambiarli, di condannarli o di paragonarli impedisce di prenderne piena consapevolezza. Se invece affrontiamo i nostri condizionamenti senza paragoni e senza giudizi, li vediamo nella loro totalità, e solo allora c'è la possibilità di liberare la mente dal condizionamento. Quando la mente è totalmente consapevole dei propri condizionamenti c'è soltanto la mente, e nessun 'io' separato dalla mente. Ma se ne è consapevole solo in parte, divide anche se stessa approvandoli o disapprovandoli; e finché c'è condanna, giudizio o paragone non può esserci comprensione totale del condizionamento, col risultato che il condizionamento rimane. Se invece la mente ne è consapevole senza condanna o giudizio, e li osserva semplicemente, allora c'è percezione globale. Scopriremo che, in questa percezione, la mente si libera dal condizionamento. È questo che intendo con 'serietà'. Lo sperimenti, non a casaccio ma seriamente, osservi in continuazione come funziona la mente (a tavola, parlando, camminando), di modo che essa sia sempre pienamente consapevole delle sue attività. Solo così potrà esservi libertà dal condizionamento, quel silenzio della mente solo nel quale è possibile scoprire la verità. Se non c'è questo silenzio, che viene dalla totale comprensione del condizionamento, la nostra ricerca della verità non condurrà a niente, sarà solo una trappola in più.</p>
<p>Benares, 9 gennaio 1955</p>

<h2>È possibile creare una nuova cultura?</h2>
<p>Credo che uno dei maggiori problemi che l'uomo moderno deve affrontare sia quello della creatività: come indurre una libertà creativa. Se esaminiamo a fondo questo problema, non solo in teoria ma indagando in profondità, forse potremo scoprire il vero significato della parola 'creatività'. Mi sembra che questo sia il vero problema, e non che riforma politica varare o che religione seguire. Come possiamo favorire la libertà creativa nell'individuo, non solo nell'infanzia ma durante tutta la vita? Ovvero, come usare correttamente la nostra energia perché la vita acquisti un senso ampio e profondo? Penso che sia indispensabile una rivoluzione al livello più profondo, una rivoluzione che non sia parziale ma totale, una rivoluzione globale che non prenda le mosse dall'esterno ma dall'interno. Per rendere possibile una rivoluzione di questa portata dobbiamo conoscere il nostro modo di pensare, il processo globale del pensiero, e questa è conoscenza di sé. Se non c'è conoscenza di sé, penseremo in modo superficiale. Per questo è molto importante, sin dall'inizio, conoscere il processo del pensiero, le strade che segue la nostra mente; la rivoluzione non può avvenire solo in un certo compartimento della nostra mente, ma nella sua totalità. Ma, prima di approfondire questo argomento, credo sia essenziale capire che cosa significa ascoltare. Pochi sanno ascoltare esattamente quello che viene detto. In genere lo traduciamo, lo interpretiamo attraverso il nostro particolare punto di vista di induisti, musulmani o comunisti. Ascoltiamo attraverso le nostre formulazioni, le nostre opinioni, giudizi e credenze, e quindi non stiamo assolutamente ascoltando. Ascoltiamo solo in ragione dei nostri pregiudizi, delle nostre conclusioni e delle nostre esperienze. Traduciamo sempre ciò che ascoltiamo, ed è ovvio che questo non favorisce la comprensione. Comprendiamo davvero ciò che sentiamo solo se non ci teniamo a un ancoraggio o a conclusioni già pronte, e solo così potremo esaminare un problema insieme, qualunque esso sia. Conoscendo l'arte di ascoltare, non solo coglieremo quanto c'è di vero in ciò che ci viene detto, ma vedremo anche il falso come falso e il vero nel falso. Se invece ascoltiamo per controbattere, è ovvio che non potremo capire perché controbattere significa opporre un'opinione a un'altra, un giudizio a un altro, e ciò impedisce di capire, di scoprire la verità di ciò che ascoltiamo. Possiamo ascoltare senza pregiudizi, conclusioni e interpretazioni? È evidente che il nostro modo di pensare è condizionato, giusto? Siamo condizionati in quanto induisti, comunisti o cristiani, e tutto ciò che ascoltiamo, vecchio o nuovo, passa attraverso lo schermo dei nostri condizionamenti; perciò non affrontiamo nessun problema con mente fresca. Per questo è molto importante saper ascoltare, non solo quello che viene detto ma qualunque cosa. È necessario che avvenga una rivoluzione totale nell'individuo, ma tale rivoluzione non può avvenire in assenza di una comprensione non forzata della realtà. Lo sforzo, a qualunque livello, è un'evidente forma di distruzione, e solo quando la mente è tranquilla, non sottoposta a sforzo, può prodursi la comprensione. Per la maggior parte di noi, invece, lo sforzo è fondamentale, lo riteniamo essenziale, ma proprio lo sforzo di ascoltare e di capire impedisce la comprensione, la percezione immediata del vero e del falso. Essendo consapevoli dei nostri condizionamenti, e liberi da essi, possiamo ascoltare e capire quanto ci viene detto? Sappiamo ascoltare senza sforzo e senza interpretare, dando cioè la nostra totale attenzione? In genere attenzione significa concentrazione, che è un processo di esclusione, e finché è presente la resistenza di un pensiero che esclude non può avvenire una rivoluzione totale. È imperativo che nell'individuo avvenga questa rivoluzione, perché solo in essa c'è libertà creativa. La mente è condizionata dall'educazione, dalla società, dalla religione, dal conosciuto e dalle innumerevoli esperienze che abbiamo accumulato. È modellata, plasmata, non solo dall'ambiente ma anche dalle nostre reazioni all'ambiente e ai rapporti. Vi prego di tenere a mente che non state semplicemente ascoltando me, ma che state osservando i vostri processi mentali. Ciò che dico è solo una descrizione di ciò che avviene nella vostra mente. Se siamo consapevoli dei nostri processi mentali capiamo che una mente condizionata, per quanto si sforzi, potrà cambiare solo entro i parametri del proprio condizionamento, e un tale cambiamento non è certo una rivoluzione. La ritengo una delle prime cose da capire: finché la nostra mente è una mente condizionata, induista o musulmana o qualsiasi altra cosa, qualunque rivoluzione girerà entro i parametri di quel condizionamento e quindi non sarà affatto rivoluzionaria. Le sfide sono sempre nuove, ma finché la mente è condizionata risponderà alle sfide attraverso i propri condizionamenti e perciò la risposta non sarà mai adeguata. Tutti sappiamo che il mondo sta attraversando una crisi terribile: c'è una tremenda povertà e la paura di una guerra imminente. Questa è la sfida alla quale dobbiamo rispondere in modo adeguato, totalmente e completamente, ma questo è impossibile se non comprendiamo i nostri processi mentali. È evidente che il nostro è un pensiero condizionato, perché rispondiamo alle sfide in quanto induisti, musulmani, comunisti, socialisti, cristiani, e così via, e questa risposta è parziale. Di qui il conflitto e la lotta, non solo tra individui ma tra gruppi, popoli e nazioni. Potremo rispondere in modo adeguato, totalmente, solo quando avremo compreso i nostri processi mentali e ci saremo liberati dai condizionamenti, cioè quando non reagiremo più come induisti, comunisti, e così via, quando la nostra risposta a un problema non si baserà più sui condizionamenti precedenti. Quando avremo cessato di appartenere a una razza o una religione, quando avremo compreso il nostro retroterra strutturale, quando ce ne saremo liberati e cercheremo la verità, allora la nostra risposta sarà totale, e questa risposta è una rivoluzione. Solo l'uomo religioso può indurre questa rivoluzione radicale, ma chi ha una fede, un dogma e appartiene a una religione specifica, non è certo una persona religiosa. Religioso è chi ha capito l'intero processo di ciò che chiamiamo religione, dei dogmi e della ricerca di sicurezza in formule, rituali e credenze. Allora costui si sarà staccato dalla struttura della religione organizzata, dai dogmi e dalle credenze, e sarà alla ricerca di qualcosa di più alto. È il vero rivoluzionario, perché qualunque altra forma di rivoluzione è frammentaria e di conseguenza fonte di ulteriori problemi. Il vero rivoluzionario è colui che cerca la verità, Dio, perché la verità è una risposta totale e non frammentaria. Può la mente prendere consapevolezza dei propri condizionamenti e liberarsene? Il condizionamento mentale è creato dalla società attraverso la cultura, la religione e l'educazione, come pure attraverso l'ambizione e lo sforzo per diventare qualcosa, anch'esso un modello impostoci dalla società in aggiunta al modello creato dall'individuo in risposta alla società. Può l'individuo diventare consapevole dei propri condizionamenti, può la mente infrangere le proprie limitazioni ed essere libera di scoprire la verità? Ritengo che, se non liberiamo la mente dai condizionamenti, tutti i problemi sociali, i conflitti interpersonali, guerre e sofferenze non faranno altro che aumentare, crescere e moltiplicarsi. È appunto quello che sta accadendo nel mondo, non solo nella nostra vita privata ma nel rapporto tra gli individui e tra quei gruppi di individui che chiamiamo società. Considerando il quadro nel suo insieme e comprendendolo, la mente può prendere consapevolezza dei propri condizionamenti e liberarsene? Solo nella libertà c'è creatività, ma la libertà non è una reazione a qualcosa. La libertà non è la reazione alla prigione in cui la mente è ingabbiata, e non è l'opposto della schiavitù. La libertà non è un movente. La mente che cerca la verità, Dio, o comunque vogliate chiamarlo, non lo fa per un movente. La nostra vita, l'educazione e tutto ciò che facciamo si fonda su un movente, che può essere l'autoaffermazione come l'autodistruzione. Ma può la mente conoscere e liberarsi da tutte le catene con cui si è legata da sola per sentirsi sicura e appagata, per ottenere determinati risultati personali o collettivi? Ritengo che la rivoluzione di cui sto parlando possa prodursi solo quando la mente è silenziosa e tranquilla. Questo silenzio della mente non è il risultato di uno sforzo, ma viene naturalmente, con facilità, quando la mente comprende le motivazioni delle proprie azioni, quando cioè comprende che cos'è il pensiero. L'inizio della libertà è la conoscenza di sé, conoscenza che non è un ritirarsi dalla vita ma va scoperta nel rapporto con la vita quotidiana. Il rapporto è lo specchio in cui possiamo vederci così come siamo, senza distorsioni, e solo conoscendo se stessa, vedendosi esattamente com'è, senza le distorsioni delle interpretazioni e dei giudizi, la mente diventa silenziosa e tranquilla. È una calma mentale che non si può cercare, che non si ottiene. Cercarla significa inseguire un movente, sarebbe una fermezza mai ferma a causa della presenza di un movimento verso qualcosa e via da qualcos'altro. La libertà può venire soltanto dalla conoscenza di sé, ovvero dalla comprensione della totalità del pensiero. Normalmente il nostro pensiero è solo una reazione, una risposta della mente condizionata, e qualunque azione basata su questa forma di pensiero non può che produrre risultati catastrofici. Per conoscere la verità, per conoscere Dio, la mente deve aver conosciuto se stessa, deve essere andata a fondo nella comprensione di sé. Solo allora vi sarà quella rivoluzione totale che porta alla libertà creativa, e questa libertà creativa è ciò che può percepire la verità, Dio. Credo sia sempre necessario porre le domande fondamentali, ma in genere, quando ci poniamo una domanda fondamentale, la mente cerca già una risposta, che è una risposta forzatamente superficiale perché non c'è una risposta definitiva alla vita. La vita è un movimento infinito e, per indagare questa cosa straordinaria che chiamiamo vita in tutti i suoi innumerevoli aspetti, dobbiamo presentarci continuamente le domande fondamentali senza accontentarci mai delle risposte, per quanto soddisfacenti. Dare una risposta è arrivare a una conclusione, e una conclusione non è vita perché è statica. L'importante, quindi, è porre la domanda giusta e non fermarsi mai a una risposta, per quanto intelligente o logica, perché la verità della domanda va al di là delle conclusioni, al di là delle risposte, al di là di qualunque formulazione verbale. Una mente che pone una domanda e si accontenta di una spiegazione, di una formulazione verbale, rimane una mente superficiale. Solo una mente che pone la domanda fondamentale e la segue fino in fondo può trovare la verità.</p>
<p>Domanda: In India, oggi, sembra esservi un progressivo rifiuto di tutto ciò che è sensato. Culturalmente siamo una nazione debole che imita altre nazioni. Pensiamo in modo affettato e superficiale. È possibile infrangere tutto ciò e arrivare alla sorgente della creatività? Come possiamo creare una nuova cultura?</p>
<p>Krishnamurti: È un problema non solo dell'India, ma di tutta l'umanità. È una domanda che ci si pone in America, in Inghilterra e ovunque. Come creare una cultura nuova, una creatività ricca ed esplosiva che non sia solo imitazione? È la creatività del poeta, del pittore. Proviamo a esaminarla. Che cos'è la civiltà, che cos'è la cultura quale noi la conosciamo? È il prodotto della volontà collettiva, giusto? La cultura che noi conosciamo è l'espressione dei desideri degli individui unificati attraverso la religione, attraverso un codice morale e una lista di sanzioni. La nostra civiltà è il prodotto della volontà collettiva di acquisizione, e quindi ci ritroviamo una cultura acquisitiva. Mi sembra evidente. In questa società acquisitiva, che è espressione di una volontà collettiva, introduciamo riforme di vario genere, e a volte anche rivoluzioni insanguinate, che rientrano comunque nei parametri di questa stessa cultura perché le risposte che diamo ai problemi sono limitate dalla cultura in cui siamo stati allevati. La cultura indiana è tradizionale, cioè imitativa. È fatta di superstizioni, di credi e dogmi, di ripetizione di parole, dell'adorazione di immagini prodotte dalla mano e dalla mente. È divisa in varie classi, tutte basate sull'avidità. Se rinunciamo all'avidità di questa cultura ne alimentiamo un'altra: vogliamo impossessarci di un altro mondo, vogliamo conquistare Dio, e così via. La nostra cultura è essenzialmente basata sull'avidità, materiale e spirituale, e se accade che qualcuno abbandona l'atteggiamento acquisitivo e si rivela un vero creativo, immediatamente viene idolatrato e trasformato in una guida o in un maestro spirituale. Così ci soffochiamo da noi stessi. Finché ci riconosciamo in una cultura collettiva non potremo essere creativi. Solo chi comprende a fondo che cosa siano i processi collettivi, con le loro credenze e i loro divieti, solo chi cessa di essere avido, sia positivamente sia negativamente, solo costui conosce la creatività, e non il sannyasi che rinuncia al mondo per cercare Dio, che non è altro che la sua particolare forma di avidità. Solo chi comprende che cosa sia il collettivo e se ne distacca perché sa che cos'è la religione vera è un individuo creativo, che così facendo crea una cultura nuova. Avviene sempre così, non è vero? La persona veramente religiosa non è quella che segue una cosiddetta religione, che accetta determinati dogmi e credenze, che celebra determinati rituali, perché tutto ciò non è che la ricerca di un'altra forma di gratificazione. Una persona veramente religiosa è libera dalla società, non è gravata dalla società. Può avere rapporti con la società, ma non viceversa. La società è la religione organizzata, la struttura socioeconomica, l'ambiente in cui siamo stati allevati. Ora, è la società che ci aiuta a trovare Dio, la verità, o qualunque nome usiamo, oppure è l'individuo che cercando Dio crea una società nuova? L'individuo non deve forse allontanarsi dalla società, dalla cultura, dalla civiltà esistente? Allontanandosene trova la verità, e la verità crea una nuova società, una nuova cultura. Lo ritengo un punto fondamentale da esaminare. Un individuo che appartiene a una società, non importa quale, potrà mai trovare la verità, Dio? È la società che gli permette di trovarla, oppure l'individuo, lei e io, deve staccarsi dalla società? Nello stesso processo di dissociazione dalla società c'è la comprensione della verità, e la verità trovata genera le piccole onde che a poco a poco diventano una nuova società, una nuova cultura. Il sannyasi, il monaco, l'eremita che rinuncia al mondo rinuncia anche alla società, ma il suo modello di pensiero continua a essere quello condizionato dalla società: rimane un cristiano o un induista che cerca l'ideale del Cristianesimo o dell'Induismo. Le sue meditazioni, i suoi sacrifici, le sue pratiche sono condizionate, e ciò che scopre pensando che sia la verità, Dio o l'assoluto, in realtà non è che la sua risposta condizionata. La società non consente all'individuo di trovare la verità. La sua funzione è quella di limitare l'individuo, di mantenerlo entro i confini della rispettabilità. Solo chi comprende questo processo, e le cui azioni non sono solo reazioni, può scoprire la verità; ed è la verità che crea una cultura nuova, non la persona che la cerca. Mi sembra chiaro, evidente. Può apparire complicato, ma non lo è. È la verità che agisce. Il cercatore della verità, per quanto nobile e degno, agendo non farà che creare ulteriore confusione e sofferenza. È come il riformatore intento solo ad abbellire i muri della prigione allargando le finestre, aumentando il numero dei bagni, o tutto quello che volete. Se invece comprendiamo a fondo come la mente sia condizionata dalla società, se lasciamo che sia la verità ad agire senza pretendere che si conformi a ciò che noi pensiamo che sia verità, scopriremo che quell'agire creerà una cultura nuova, la sua forma di civiltà, un mondo nuovo che non si fonda sull'acquisività, sul dolore, sul conflitto e sulle credenze. Solo la verità può creare una società nuova, e non i comunisti, i cristiani, gli induisti, i buddhisti o i musulmani. Reagire ai problemi obbedendo ai propri condizionamenti non fa altro che allargare la prigione, abbellirne le sbarre. È solo liberandosi e comprendendo i condizionamenti imposti dalla società o da se stessa che la mente può percepire la verità, e sarà l'azione della verità a creare una nuova società, una nuova cultura. Perciò è essenziale che questo paese non si imponga la cultura superficiale dell'Occidente e che non ritorni, in quello che è un momento di confusione, all'antico, ai Purana, ai Veda. Solo una mente confusa desidera ritornare a qualcosa di morto, mentre farebbe meglio a comprendere la causa della sua confusione. Ovviamente, si crea confusione quando la mente non capisce, quando non risponde in modo totale e integrale a una situazione nuova. Prendiamo la guerra. Se reagisco ad essa come un induista che crede nell'ahimsa, dirò: "Devo seguire la nonviolenza"; se sono un nazionalista, reagirò col nazionalismo; ma chi vede la realtà della guerra, cioè la sua distruttività, e lascia agire la verità, non reagirà in termini di società, di teorie o di riforme. La verità non è né vostra né mia, ma finché la interpreterà e la tradurrà la mente creerà confusione. Questo è ciò che fanno i riformatori, ciò che hanno fatto i santi che hanno tentato di introdurre delle riforme in un certo ordinamento sociale. Quando la verità viene tradotta in una riforma, questa riforma crea altro male che a sua volta ha bisogno di ulteriori riforme. Per percepire la realtà dobbiamo essere completamente liberi dalla società, cioè deve esserci la cessazione definitiva dell'avidità, dell'ambizione, dell'invidia e dell'intero processo del divenire. La nostra cultura si basa sul diventare qualcuno, è costruita su principi gerarchici: chi sa e chi non sa, chi ha e chi non ha. Colui che non ha lotta disperatamente per avere, colui che non sa cerca disperatamente di acquisire più conoscenze. Chi invece non è né come l'uno né come l'altro, ha una mente tranquilla, calma, e solo questa mente è in grado di percepire la verità e di consentire alla verità di esprimersi nelle sue proprie modalità. Questa mente non agisce in base a reazioni condizionate, non dice: "Devo riformare la società". Una persona realmente religiosa non si occupa di riforme sociali, non si dà da fare per migliorare la vecchia società marcescente, perché sa che è la realtà, e non le riforme, che creerà un nuovo ordinamento. Penso che basti vederlo, in modo semplice e chiaro, perché avvenga la rivoluzione. La difficoltà sta nel fatto che non vediamo, non ascoltiamo e non percepiamo le cose direttamente e semplicemente così come sono. Dopo tutto la mente creativa è la mente innocente, che rimane innocente anche dopo aver vissuto mille anni e aver fatto una molteplicità di esperienze, non la mente astuta, non la mente zeppa di conoscenze tecniche. Quando la mente vede la realtà di ogni fatto e la lascia agire, la realtà inventerà le tecniche necessarie. La rivoluzione non può avvenire all'interno della società, ma solo al di fuori.</p>
<p>D.: Il problema maggiore che tutti dobbiamo affrontare è la sofferenza psicologica che corrode i nostri pensieri e i nostri sentimenti. Se lei non ha una risposta a questo problema, se non insegna la fine del dolore, tutte le sue parole servono a poco.</p>
<p>K.: Che cos'è l'insegnamento? Semplice comunicazione, parole? Perché vuole che le venga insegnato qualcosa? Può un altro insegnarci a mettere fine alla nostra sofferenza? E se anche qualcuno ce lo insegnasse, la nostra sofferenza cesserebbe per questo? Forse impareremmo una tecnica per mettere fine a un dolore, fisico o psicologico, ma il processo stesso di mettere fine a un particolare dolore ne creerà un altro. Qual è il vero problema? Sicuramente, non come mettere fine al dolore. Io vi dico di non essere avidi, di non essere ambiziosi, di non avere credenze, di liberare la mente dal desiderio di sicurezze, di vivere nella più totale incertezza e così via, ma queste sono solo parole. Il punto sta nel fare esperienza diretta della condizione di totale incertezza, di non avere nessuna sicurezza, e ciò è possibile solo comprendendo il processo globale del pensiero, solo ascoltando con tutto il vostro essere, in una totale attenzione senza resistenze. Per mettere fine alla sofferenza, al dolore, o comprendiamo a fondo che cosa sono la mente, il desiderio, la volontà e la scelta, oppure ascoltiamo per arrivare alla verità. La verità è che finché nella mente c'è un punto che si muove in direzione di un altro punto, ovvero finché la mente cerca una qualche forma di sicurezza, non ci sarà mai libertà dal dolore. La sicurezza è dipendenza, e una mente soggetta alla dipendenza non può amare. Anche se non conoscete a fondo l'intero processo dell'indagine, dell'osservazione e della consapevolezza, ascoltate, lasciate che la verità agisca e vedrete che la mente si libera del dolore. Ma noi non facciamo nessuna delle due cose. Non osserviamo per scoprire la verità e non ascoltiamo con tutto il nostro essere, senza tradurre, rivoltare o interpretare. Non cerchiamo la conoscenza di noi stessi, la quale mette fine al dolore, né osserviamo semplicemente il fatto senza distorcerlo, come quando osserviamo il nostro volto nello specchio. Quello che vogliamo è qualcosa che metta fine al dolore, una formula già fatta, e ciò significa che siamo pigri, che non abbiamo quella straordinaria energia necessaria per arrivare a conoscere se stessi. Perché solo conoscendo chi siamo, non secondo Shankara, il Buddha o il Cristo, ma conoscendo il nostro vero sé in relazione agli altri, alle idee e alle cose, solo allora il dolore finisce.</p>
<p>Bombay, 16 febbraio 1955</p>

<h2>Possiamo conoscere il vuoto?</h2>
<p>Domanda: Dietro le paure superficiali c'è un'angoscia profonda che non mi so spiegare. È come se fosse la paura stessa della vita, o forse della morte. Oppure è l'immensa vacuità della vita?</p>
<p>Krishnamurti: Molti provano la stessa cosa, molti provano un grande senso di vuoto, una smisurata solitudine. Cerchiamo di evitarla, cerchiamo di fuggirla, cerchiamo sicurezza e permanenza per sottrarci a questa angoscia. Oppure cerchiamo di liberarcene analizzando i nostri sogni e le nostre reazioni. Ma è sempre lì, sfuggente. Risolverla non è una cosa facile né superficiale. Molti sono consapevoli di questo vuoto, di questa solitudine, di questa angoscia. Poiché ci fa paura cerchiamo sicurezza, cerchiamo un senso di stabilità nel possesso delle cose, nel rapporto con gli altri, nelle idee, fedi e dogmi, nella fama, nella posizione e nel potere. Ma possiamo cancellare questo vuoto fuggendo da noi stessi? Non è proprio questa fuga da noi stessi una delle cause della confusione, del dolore e della sofferenza nei nostri rapporti e quindi nel mondo? Non è una domanda da accantonare come un problema di poco conto, un problema da ricchi, o di chi non è impegnato socialmente o in una fede. Occorre esaminarla attentamente, indagarla a fondo. Come ho già detto, siamo consapevoli in tanti di questo vuoto da cui cerchiamo di fuggire. Per fuggirlo ci appigliamo a determinate sicurezze che assumono un'importanza vitale, perché sono diventate le vie di fuga dalla solitudine, dal senso di vuoto, dall'angoscia. La nostra via di fuga può essere un maestro, può essere l'orgoglio, può essere il consegnare tutto il nostro amore, le nostre ricchezze, i nostri gioielli e tutto quanto a nostra moglie o alla nostra famiglia, può essere un'attività sociale o filantropica. Qualunque forma di fuga dal vuoto interiore diventa cruciale, e ci aggrappiamo ad essa disperatamente. Una persona con interessi religiosi si aggrapperà alla sua fede in Dio perché la fede nasconde il suo vuoto, la sua angoscia. La fede, il dogma, diventa vitale, e per difenderlo siamo pronti a combattere e uccidere. Ma dovrebbe essere evidente che la fuga non è la soluzione al senso di angoscia e di solitudine. Al contrario, rafforza il problema e crea ulteriore confusione. La prima cosa da fare, quindi, è vedere che stiamo fuggendo. Le vie di fuga sono tutte uguali; non ci sono fughe migliori o peggiori, e le fughe spirituali non sono diverse da quelle mondane. Tutte le vie di fuga sono identiche, ma se riconosciamo che la mente cerca in continuazione di sottrarsi al problema centrale dell'angoscia, del senso di vuoto, potremo osservarlo senza condannarlo e senza averne paura. Se fuggo da qualcosa significa che ne sono spaventato. E se c'è paura, non c'è comunicazione. Quindi, per capire che cos'è questo senso di vuoto, non devo averne paura. La paura si accompagna sempre alla fuga, perché se scappo non posso guardare. Ma se smetto di scappare mi ritrovo a faccia a faccia con il fatto, lo posso guardare senza paura e capisco come affrontarlo. Il primo passo è quindi guardare in faccia questo fatto, senza cercare una via di fuga nel denaro, nelle distrazioni, nella radio, nelle credenze, nelle rivendicazioni o con qualunque altro mezzo, perché il senso di vuoto non sarà mai riempito né dalle parole, né dalle azioni e né dalle fedi. Per quanto ci proviamo, nessun trucchetto mentale spazzerà via l'angoscia, e qualunque tentativo della mente sarà solo un tentativo di evitarla. Se invece non fuggiamo, il fatto è lì davanti a noi e la sua comprensione non dipenderà dalle invenzioni, dai calcoli e dalle astuzie della mente. Se ci poniamo di fronte al senso di solitudine, all'angoscia e al vuoto dell'esistenza, capiamo se si tratta di qualcosa di reale o se è semplicemente una definizione, una denominazione, una proiezione. Definendolo, dandogli un nome, l'abbiamo già condannato, non è vero? Diciamo 'vuoto', 'solitudine' o 'morte', e queste parole, vuoto, solitudine o morte, nascondono una condanna, una resistenza. Se condanniamo o ci opponiamo a un fatto, non lo capiremo. Per capire ciò che chiamiamo senso di vuoto, non dobbiamo condannare né etichettare quello che è un fatto. La descrizione di un fatto suscita l"io', ma l'io' è vuoto, 'io' è solo una parola. Se non denomino un fatto, non gli applico un'etichetta, non lo descrivo in questi o in quei termini, c'è ancora la solitudine? La solitudine è isolamento, vero? In tutti i nostri rapporti, in tutta la nostra vita, non facciamo che isolarci. L'isolamento porta forzatamente al vuoto, perciò dobbiamo comprendere a fondo il processo di isolamento per capire il vuoto, la solitudine. Comprendendo il processo dell'isolamento, vedremo che il vuoto è solo un problema di parole, di descrizione. Nel momento in cui non c'è descrizione, non c'è denominazione, e quindi non c'è paura, il vuoto diventa qualcos'altro che va al di là di se stesso. Allora non è più vuoto, ma unicità, qualcosa di molto più grande dell'isolamento. Non dobbiamo essere soli? Noi non siamo unicità, ma un fascio di influenze. Siamo il prodotto di ogni sorta di condizionamenti: sociali, religiosi, economici, climatici e genetici. Attraverso i nostri stessi condizionamenti cerchiamo qualcosa che vada al di là dei condizionamenti, e se non lo troviamo lo inventiamo e ci aggrappiamo alla nostra invenzione. Se invece vediamo i condizionamenti in atto a tutti i livelli del nostro inconscio, liberandocene nasce una unicità che non è influenzata da nulla, e la mente e il cuore non vengono più modellati dagli eventi esterni o dalle esperienze interiori. Solo in questa unicità abbiamo la possibilità di scoprire il reale. Ma una mente che non fa altro che isolarsi per paura, non proverà che angoscia e non potrà mai andare al di là di se stessa. La nostra difficoltà più comune è che non siamo consapevoli delle nostre vie di fuga. Siamo così condizionati, così abituati alle vie di fuga, che le scambiamo per realtà. Ma se guardiamo in profondità dentro di noi e vediamo la nostra enorme solitudine, il nostro enorme vuoto, abbiamo già scalzato la copertura delle nostre vie di fuga. Vediamo come nascondiamo questo senso di vuoto con attività di ogni genere: artistiche, sociali, religiose o politiche. Ma il vuoto non può venire nascosto: va conosciuto. Per conoscerlo dobbiamo essere consapevoli dei nostri tentativi di fuga, e vederli ci metterà in grado di affrontare il nostro senso di vuoto. Allora capiremo che il vuoto non è diverso da noi, e che l'osservatore è l'osservato. In questa esperienza di fusione del pensatore e del pensato, la solitudine e l'angoscia scompaiono.</p>
<p>Parigi, 7 maggio 1950</p>

<h2>Qual è il problema principale?</h2>
<p>Alcuni, molto superficialmente, si accontentano delle spiegazioni, senza andare al di là delle parole per fare l'esperienza diretta. Ripetiamo le cose come un disco che gira, seguendo un'autorità che ci garantisce dei risultati. A mio parere, la religione è qualcosa di completamente diverso. Non consiste nella venerazione delle parole, né nella proiezione di simboli che poi vengono trasformati nel nostro campo di esperienza. La religione è fare esperienza di ciò che va al di là della portata della mente; ma per realizzare questo stato, per conoscerne l'immensità, dobbiamo comprendere a fondo il processo del pensiero. In genere siamo sordi agli stimoli e alla vitalità dell'esistenza, cerchiamo soddisfazione nelle gratificazioni e alcuni non vogliono neppure vedere i problemi del mondo esterno e dentro di noi. Perciò ritengo necessario guardare i nostri problemi, non in teoria o in astratto, ma nella loro realtà e davvero vedere quali sono. Con ciò non risolveremo il problema della guerra, non metteremo fine alla carneficina, ma il fatto è che si tratta di problemi enormi e che manca quella chiarezza di pensiero che può nascere solo da noi stessi, e non da qualcun altro o da qualcos'altro. I problemi del mondo sono i nostri stessi problemi, perché noi siamo il mondo. Ciò che pensiamo influisce sul mondo, ciò che facciamo si riflette nella società. I problemi individuali sono direttamente collegati ai problemi del mondo, ma ritengo che non si dia abbastanza importanza alla forza del pensiero e dell'azione individuali. Se esaminiamo la storia, vedremo che i grandi movimenti sono sempre stati prodotti da individui. Per prima cosa dobbiamo prendere in considerazione i nostri problemi perché sono direttamente collegati ai problemi del mondo, e forse ciò ci fornirà una visione diversa, una spinta nuova, un'esplosione di vitalità. Qual è il nostro problema principale? Che siamo studenti, uomini d'affari, politici, tecnici o cosiddetti ricercatori della verità, qual è il nostro problema di fondo? In primo luogo, mi pare che il mondo stia cambiando con grande rapidità e che la civiltà occidentale, con la meccanizzazione, l'industrializzazione, le scoperte scientifiche, la sua tirannia, il parlamentarismo, l'investimento di capitali, e così via, abbia lasciato una profondissima traccia nella nostra mente. Nel corso dei secoli abbiamo creato una società, di cui siamo parte, che ci dice che dobbiamo essere morali, giusti, virtuosi, e che dobbiamo comportarci secondo un modello di pensiero che promette alla fine il raggiungimento del reale, del vero, di Dio. In noi c'è quindi una contraddizione. Viviamo in un mondo di avidità, di invidia, di appetiti sessuali, di pressioni emotive, di meccanizzazione e conformismo, con i governi che tengono efficacemente sotto controllo le nostre richieste, e nello stesso tempo cerchiamo qualcosa di molto più grande della semplice soddisfazione materiale. Assieme alle necessità materiali c'è la spinta verso la verità, verso Dio. Vorremmo portare quella realtà in questo mondo. Sosteniamo che, per vivere in questo mondo, dobbiamo guadagnare molto denaro. La società ci chiede di essere avidi, invidiosi, ambiziosi e competitivi, e nello stesso tempo vorremmo portare in questo mondo l'altra realtà. Anche se tutte le nostre necessità materiali sono soddisfatte, se lo Stato ci offre un alto livello di sicurezza, interiormente moriamo di fame. Perciò cerchiamo quella cosa che chiamiamo religione, perché porti nuovi impulsi e dia un'esplosiva vitalità all'azione. Questo è il mio problema e anche il vostro. Come vivere in questo mondo, con le sue spinte alla competizione, all'acquisività, all'ambizione e alla ricerca aggressiva di appagamento, e nello stesso tempo portarvi il profumo di qualche cosa che ne è al di là? È possibile? Possiamo vivere in questo mondo e nell'altro? Questo mondo sta diventando sempre più meccanicistico, con lo Stato che controlla sempre di più i pensieri e le azioni dell'individuo. L'individuo è diventato uno specialista, educato a seguire una certa routine quotidiana. È un mondo di costrizioni, e continuando a vivere in un mondo del genere possiamo dar vita a ciò che non è né esterno né interno, ma che ha un suo proprio movimento e che esige una mente sorprendentemente agile, una mente capace di grande intensità di sentire e di capire? È possibile? Se non siamo nevrotici, se non abbiamo una mente particolarmente strana, questo è senza dubbio il nostro problema. Ogni persona intelligente si rende conto che frequentare i templi, celebrare le puja, e tutte le altre insensatezze che vanno sotto il nome di religione, non sono affatto religione. Sono solo convenzioni sociali, un modello che ci hanno insegnato a seguire. Gli uomini vengono educati a uniformarsi a un modello, non a sottoporre a esame e a critica. Ma rimane il problema di vivere in questo mondo di invidia, di avidità, di conformismo e di soddisfacimento delle ambizioni personali, sperimentando nello stesso tempo ciò che è al di là della mente, chiamatelo Dio, verità, o come volete. Non sto parlando del Dio delle religioni, dei libri o dei guru, ma di qualcosa di immensamente intenso e vitale, di qualcosa di incommensurabile. Vivendo in questo mondo, con tutti questi problemi, come raggiungerò l'altro? È possibile? Ovviamente, no. Non posso essere invidioso e contemporaneamente trovare Dio, la verità: le due cose sono in contraddizione, incompatibili. Eppure, è ciò che tanti cercano di fare. Siamo invidiosi, agiamo spinti dalle vecchie abitudini, e nello stesso tempo sogniamo di trovare Dio, l'amore, la verità, la bellezza e l'eternità. Se osserviamo il processo del pensiero, se diventiamo consapevoli di tutte le attività della mente, capiremo che ciò che vogliamo è tenere un piede in questo mondo e un altro piede nell'altro, qualsiasi cosa sia. Ma le due cose sono incompatibili, non si possono mischiare. Se è così, che cosa fare? Mi seguite? Ho capito che non posso mescolare la realtà con ciò che non ha realtà. Come può una mente agitata dall'invidia, che vive nell'ambizione e nell'avidità, capire qualcosa che è totalmente immobile e che in questa immobilità ha un movimento suo proprio? Se sono un essere umano intelligente, ne vedo l'impossibilità. Capisco anche che il mio problema non è trovare Dio, perché non so che cosa sia. Forse ho letto innumerevoli libri al riguardo, ma i libri sono solo parole, spiegazioni, teorie prive di valore per chi non abbia fatto esperienza di ciò che è oltre la mente. E il traduttore è sempre un traditore, chiunque egli sia. Il problema, allora, non è trovare la verità, Dio, perché la mia mente non ne è capace. Come può una mente piccola e meschina conoscere l'incommensurabile? Tale mente può parlare dell'incommensurabile, scrivere libri, inventare un simbolo della verità e incensarlo, ma tutto a livello verbale. Poiché sono intelligente, e ho capito questa impossibilità, mi dico: "Devo partire da ciò che sono, e non da quello che dovrei essere. Sono invidioso: ecco tutto quello che so". Ora, posso liberarmi dall'invidia e continuare a vivere in questa società? Rispondere subito di sì o di no è una supposizione, e perciò priva di valore. Scoprirlo richiede l'intensità della ricerca. Molti pensano che sia impossibile vivere in questo mondo senza invidia e senza avidità. La nostra intera struttura sociale, tutto il nostro codice morale si basano sull'invidia. Se diciamo che non è possibile, la cosa finisce qui. Se invece diciamo: "Non lo so, voglio scoprirlo. E, per scoprirlo, devo ovviamente liberarmi dall'invidia, non a pezzetti ma totalmente, perché l'invidia è un movimento dell'agitazione", solo così esamineremo davvero il problema. E dobbiamo farlo adesso. Il mio problema non è quindi la realtà, ma scoprire se posso vivere nel mondo ed essere contemporaneamente libero dall'invidia. L'invidia non è soltanto gelosia, anche se la gelosia ne fa parte, e non si tratta neppure della preoccupazione che un altro possieda più di me. L'invidia è quello stato mentale che chiede continuamente sempre di più: più potere, più posizione sociale, più denaro, più esperienze, più conoscenze. Chiedere sempre di più è il funzionamento di una mente egoista. Allora, posso vivere in questo mondo senza agire in modo egoistico? Posso smettere di paragonarmi sempre a qualcun altro? Sono brutto e voglio essere bello, sono violento e voglio essere nonviolento. Il desiderio di essere diverso, di essere 'di più', è l'inizio dell'invidia, il che non significa non vedere che cosa sono. Ma il desiderio di essere diversi è sempre in relazione a qualcosa di più grande o più bello, più questo o più quell'altro, perché ci hanno insegnato a pensare così. È la nostra spinta quotidiana quella di competere, di superare, e siamo contenti della nostra invidia, non solo consciamente ma anche inconsciamente. Sentiamo che possiamo diventare qualcuno, un grande uomo o un uomo ricco, e se ci riusciamo diciamo che è il frutto di buone azioni passate e tutta questa assurdità del karma. Anche interiormente vogliamo diventare qualcuno, un santo, un virtuoso; ma se osserviamo l'intero processo del divenire, del volere di più, esternamente e interiormente, vediamo che si basa sull'invidia. Possiamo scoprire la verità con una mente posseduta dall'invidia? Non è forse impossibile? Per scoprire la verità, la mente dev'essere senza dubbio libera dall'invidia, deve aver smesso di chiedere sempre di più, tanto apertamente che negli oscuri recessi dell'inconscio. Se l'avete osservata, avrete visto che la mente chiede sempre di più. Ieri abbiamo fatto una certa esperienza, e oggi ne vogliamo un pò di più. Siamo violenti e vogliamo diventare nonviolenti, e così via. Questa è l'attività della mente preoccupata di se stessa. Può la mente liberarsi da tutto questo processo? A questo si indirizza la mia ricerca, non all'esistenza o all'inesistenza di Dio. Per una mente invidiosa, la ricerca di Dio è una perdita di tempo. È qualcosa di puramente teorico, intellettuale: una distrazione. Ma se voglio davvero trovare Dio devo iniziare da me stesso, cioè la mente deve liberarsi totalmente dall'invidia, e vi assicuro che è un compito enorme. Giocare con le parole non basta. Ma alla maggior parte di noi questo non interessa. Quanti dicono: "Voglio liberare la mia mente dall'invidia"? Ci piacciono le parole, ci interessa quello che sta avvenendo in Europa, la meccanizzazione dell'industria, tutto pur di evitare il punto principale, cioè l'impossibilità di creare un mondo diverso finché io, individuo, non sia cambiato radicalmente. Capire che dobbiamo iniziare da noi stessi è capire una grandissima verità che in genere tralasciamo. La scartiamo per occuparci invece del collettivo, per cambiare l'ordinamento sociale, per dare pace e armonia al mondo. Pochi hanno interesse per se stessi, salvo che per il proprio successo personale. Non è questo che intendo. Ciò che intendo è essere interessati alla trasformazione di se stessi. Ma, in primo luogo, pochi vedono l'importanza di cambiare, e in secondo luogo non sappiamo come cambiare, come indurre questa stupefacente, esplosiva trasformazione dentro noi stessi. Un cambiamento mediocre, cioè passare da uno schema a un altro schema, non è affatto cambiare. Questa trasformazione esplosiva è il prodotto dell'unificazione di tutte le energie nella soluzione del problema fondamentale dell'invidia. Lo considero il punto principale, anche se naturalmente abbraccia molte altre implicazioni. Ho la capacità, l'intensità, l'intelligenza e l'agilità per vedere come agisce l'invidia, senza limitarmi a dire: "Non devo essere invidioso"? Sono secoli che lo diciamo, senza alcun risultato. Abbiamo anche detto: "Devo seguire l'ideale della non invidia", cosa ugualmente assurda perché proiettiamo l'ideale della non invidia mentre di fatto alimentiamo l'invidia. Vi prego, osserviamo questo processo. L'invidia è il fatto, la non invidia è l'ideale, e tra le due cose c'è un abisso che pensiamo di poter colmare con il tempo. Diciamo: "Alla fine sarò libero dall'invidia", ma è impossibile: o avviene adesso o mai più. Non possiamo stabilire una data arrivati alla quale non saremo più invidiosi. È quindi possibile capire l'invidia e liberarmene completamente? Dove trovare questa capacità? Può darmela un metodo, una pratica? Se seguo un giorno dopo l'altro una particolare tecnica, diventerò per questo un artista? Ovviamente no. Il desiderio stesso di esserne capaci è un moto egoistico della mente, mentre se inizio a osservare l'intero processo dell'invidia, allora gli strumenti per la sua dissoluzione sono già presenti. In che modo osservare l'invidia? Qual è la motivazione della mia indagine? Voglio liberarmi dall'invidia per diventare un grande uomo, un Buddha, un Cristo? Se questa è la mia motivazione, la mia indagine proietta già la sua risposta e non farò che perpetuare l'orribile mondo che già esiste. Ma se inizio la mia ricerca con umiltà, cioè senza il desiderio di riuscire, si avvierà un processo completamente diverso. Mi rendo conto di non avere ancora la capacità di liberarmi dall'invidia, e in tutta umiltà mi dico: "Voglio trovarla". Nel momento stesso in cui c'è umiltà c'è anche la capacità di liberarsi dall'invidia. Ma se diciamo: "Devo esserne capace, e ce la farò utilizzando questi metodi, questo sistema", siamo già perduti, perché è appunto tale mentalità che ha creato questo mondo perfido e malvagio. Una mente umile ha un potenziale di comprensione enorme, mentre una mente oppressa dalla conoscenza, paralizzata dalle esperienze e dai condizionamenti, non può indagare davvero. La mente umile dice: "Non so, ma voglio capire", il che significa che la comprensione non sarà mai il risultato di un accumulo. Per non accumulare dobbiamo morire ogni giorno, e allora, poiché saremo profondamente umili, scopriremo che la capacità di conoscerci non proviene dalle conoscenze accumulate. Non si arriva all'umiltà con un metodo, ma grazie all'umiltà la mente può comprendere l'invidia e non essere più invidiosa. Una mente che dice: "Non so", e che non desidera diventare qualcosa, ha già cessato di essere invidiosa. Allora scoprirete che la correttezza ha un senso completamente diverso. La correttezza non è rispettabilità, né conformismo; non ha nulla a che fare con la morale sociale, che è mera convenzione, un modo di vivere reso rispettabile da secoli di costrizioni, conformismo, pressioni e paura. Una mente davvero umile, nel senso che ho indicato, creerà la sua particolare correttezza, che non è l'adesione a un modello. È la correttezza del vivere con umiltà e di capire momento per momento che cos'è vero. Il vero problema non è il mondo dei giornali, delle idee e della politica: è il mondo dentro di noi. Ma dobbiamo capirlo, vederne la verità non perché l'ha detto la Gita o qualche signore con la barba. Se siamo consapevoli del nostro mondo interiore e se ci guardiamo senza condannarci e senza giustificarci, giorno dopo giorno, istante per istante, scopriremo in questa consapevolezza un'immensa forza. La mente che accumula ha paura di morire, e una tale mente non troverà mai la verità. Ma una mente che muore istante per istante a ciò che ha sperimentato acquista una vitalità stupefacente, perché ogni momento è nuovo. Solo allora la mente è in grado di scoprire. La serietà è un bene, e molto raramente siamo seri nella vita. Non sto parlando di andare a sentire argomenti dotti o di assumere un'aria grave, ma di provare in noi un senso di serietà. Tutti sappiamo essere spensierati e leggeri, ma pochi conoscono quella serietà interiore che non dipende dalla gravità di una situazione, quello stato in cui la mente si accosta a ogni circostanza, per quanto leggera, frivola o eccitante, con intenzioni serie. Perciò è un'ottima cosa passare insieme un'ora in questo modo, interrogandoci seriamente, perché per molti la vita è estremamente superficiale, una routine fatta di lavoro, sesso, cerimonie religiose, e così via. La mente rimane sempre alla superficie, e scenderne al di sotto sembra un'impresa straordinariamente difficile. Ma è indispensabile questa esplosione, questa rivoluzione che è davvero religiosa, perché solo una mente esplosiva è capace di scoprire, è capace di creare qualcosa di originale, di nuovo.</p>
<p>Bombay, 10 febbraio 1957</p>

<h2>In che modo affrontiamo i problemi della vita?</h2>
<p>Ritengo utile parlare della velocità con cui si deteriora la mente e dei principali fattori che la rendono ottusa, insensibile e iperreattiva. Penso sia importante esaminare insieme il motivo per cui la mente si deteriora perché forse, comprendendolo, scopriremo che cos'è una vita realmente semplice. Invecchiando ci accorgiamo che la mente (lo strumento della comprensione, lo strumento che penetra nei problemi, che esamina, indaga e scopre) è maltrattata, si deteriora e deperisce, e a mio parere una delle cause principali di questo deterioramento è la scelta. Tutta la nostra vita si basa sulla scelta. Scegliamo in continuazione, a diversi livelli. Scegliamo tra bianco e nero, tra un fiore e un altro, tra ciò che ci piace e ciò che non ci piace, tra idee e credenze, accettandone alcune e rifiutandone altre. Tutta la nostra struttura mentale si costruisce così sul processo di scelta, sullo sforzo continuo di scegliere, distinguere, scartare, accettare o rifiutare. È un processo che richiede una continua lotta, uno sforzo costante. Non c'è mai comprensione diretta, ma sempre il tedioso processo dell'accumulo, di una discriminazione basata soltanto sulla memoria, sulle conoscenze accumulate, e di qui lo sforzo di fare continuamente scelte. La scelta non è forse ambizione? Tutta la nostra vita è ambizione. Vogliamo arrivare a essere qualcuno, vogliamo che si pensi bene di noi, vogliamo approdare a risultati. Non sono saggio e voglio diventarlo. Sono violento e voglio diventare nonviolento. 'Diventare' è il processo dell'ambizione. Che voglia diventare il più abile politico o il santo più perfetto, l'ambizione, la spinta, l'impulso a diventarlo costituisce il processo dell'ambizione, che si basa essenzialmente sulla scelta. La vita diventa così una lista di battaglie, un passaggio da un'ideologia, da una formula o da un desiderio a un altro, e in questo continuo diventare, in questa continua lotta, la mente si logora. Questo logoramento è causato dalla scelta, ma tutti pensiamo che la scelta sia indispensabile perché materializza le ambizioni. È possibile vivere una vita che non sia fondata sull'ambizione e sulla scelta, ma che sia una continua fioritura senza che il risultato costituisca l'aspetto più importante? Conosciamo la vita solo come una serie di battaglie, in vista di un risultato, che viene poi sostituito da risultati ancora più importanti. Questo è tutto ciò che sappiamo della vita. Anche in un eremita solo nella sua caverna, che sta cercando di diventare perfetto, c'è una scelta, e questa scelta è ambizione. In una persona violenta che vuole diventare nonviolenta, c'è ambizione nel suo voler diventare. Non stiamo giudicando se l'ambizione sia buona o cattiva, se sia indispensabile alla vita, ma solo se ci porta a vivere una vita semplice. Non intendo la semplicità del vestire di stracci, non è questa la vita semplice. Indossare soltanto un perizoma non è segno di una persona semplice; al contrario, può darsi che rinunciando alle cose materiali la mente diventi ancora più ambiziosa, perché si aggrappa all'ideale che essa stessa ha creato e proiettato. Se osserviamo il processo del nostro pensiero, non arriviamo al problema dell'ambizione? Che cosa intendiamo con questa parola? È possibile vivere senza ambizione? Vediamo che l'ambizione alimenta la competizione, tra i bambini, a scuola, in politica, e così via. L'ambizione ha prodotto lo sviluppo industriale, ma sulla sua scia è andato un oscuramento della mente, il condizionamento tecnologico che ha tolto alla mente la duttilità e la semplicità che sole permettono l'esperienza diretta. Non è dunque necessario indagare, non a livello collettivo ma individuale, voi e io, non dobbiamo dunque capire che cos'è l'ambizione e vedere se siamo consapevoli della sua presenza nella nostra vita? Fare un nobile sacrificio per il nostro paese non è essenzialmente ambizione, il modo di manifestarsi della scelta? E la scelta non è una corruzione della vita, perché ne impedisce la fioritura? Una persona che fiorisce non diventa, ma è. Una mente che fiorisce non è forse diversa da una mente che diventa? La mente che diventa vuole sempre ingrandirsi, ampliarsi, accumulare conoscenze attraverso le esperienze. È un processo che conosciamo molto bene nella vita quotidiana, e ne conosciamo anche gli effetti, i conflitti, le sofferenze e le lotte. Ma la vita come fioritura, non la conosciamo. Tra queste due vite non c'è forse una differenza che dobbiamo scoprire non dividendo e separando, ma comprendendo? Questa scoperta ci indurrà forse ad abbandonare la via dell'ambizione, che è scelta, per la via della fioritura, che è vita e azione vera. Anche limitarci a dire che non dobbiamo essere ambiziosi senza conoscere la vita come fioritura, anche uccidere semplicemente l'ambizione distrugge la mente perché è ancora un atto della volontà, cioè della scelta. Non è quindi essenziale comprendere la realtà dell'ambizione? Ci hanno insegnato a essere ambiziosi, tutta la società è basata sulla corsa ai risultati. L'ambizione crea le diseguaglianze, che poi la legge cerca di equilibrare. Forse questo approccio alla vita è fondamentalmente sbagliato, forse c'è un altro approccio: la fioritura della vita che non si esprime attraverso l'accumulo. Tutti sappiamo quando stiamo lottando per ottenere qualcosa o per diventare qualcuno: questa è l'ambizione, la corsa ai risultati. Ma esiste un'energia, una forza priva della costrizione ad accumulare, libera dalla struttura dell"io' e del 'me': è la via della creatività. Se non la conosciamo, se non ne abbiamo esperienza, la nostra sarà una vita smorta, una serie infinita di conflitti priva di creatività, di felicità. Se lo capiamo, non scartando a forza l'ambizione ma vedendone il funzionamento, restando aperti e ascoltando la sua voce, forse potremo imbatterci in quella creatività che è espressione infinita, non espressione della ricerca di scopi, ma espressione dell'energia, senza i limiti dell'io'.</p>
<p>Domanda: Nel dolore più cupo c'è sempre una speranza. Senza speranza la vita sarebbe orribile, ma spesso le nostre speranze sono solo illusioni. Perché la speranza è così essenziale per vivere?</p>
<p>Krishnamurti: Creare illusioni non è la natura stessa della mente? Il pensiero non è forse il prodotto della memoria, di verbalizzazioni che costruiscono un'idea, un simbolo o un'immagine a cui la mente aderisce? Sono disperato, sto male, non vedo e non ho vie d'uscita. Se lo so, la speranza non mi serve più. Solo finché non so ancora come risolvere un determinato problema mi affido al mito, all'idea della speranza. Osservando la nostra mente, vediamo che quando c'è disagio, conflitto e dolore, la mente cerca una via di fuga. Il desiderio di sfuggire al dolore crea la speranza. Fuggendo da un problema, la mente crea la paura. La fuga stessa dal problema, il moto di allontanamento, è paura. Sono afflitto perché ho fatto qualcosa che non dovevo, perché una disgrazia si è abbattuta su di me, perché ho commesso un errore colossale, perché mio figlio è morto, perché non ho da mangiare. La mia mente, incapace di risolvere il problema, crea una certezza, qualcosa a cui potersi aggrappare, un'immagine costruita dalla mano o dalla mente. Oppure si aggrappa a un guru, a un libro, a un'idea che mi soccorre nelle difficoltà, nella mia angoscia e nella mia disperazione, e mi convinco che la prossima vita mi andrà meglio. Finché non vedo soluzione ai miei problemi e alla mia sofferenza, dipendo dalla speranza, che mi è indispensabile. Lotto per difenderla e guai a chi osa minacciarla. Trasformo la mia speranza in una fede organizzata, e mi ci aggrappo perché ne traggo consolazione. Non essendo stato in grado di risolvere il mio problema, la speranza diventa una necessità. Come posso risolvere i miei problemi? Se capisco come, la speranza non è più necessaria, e non è più necessaria neppure la dipendenza da un'idea, un'immagine o una persona, perché la dipendenza implica speranza e sicurezza. La domanda è quindi se la speranza sia davvero indispensabile, se posso risolvere il mio problema, se c'è un modo per non soffrire; questo è il mio problema, e non come fare a meno della speranza. Ora, qual è l'elemento indispensabile alla soluzione di un problema? Ovviamente, se voglio risolverlo, non devo sovrapporvi formule, conclusioni o giudizi. Se osserviamo la nostra mente vediamo che siamo pieni di conclusioni, siamo saturi di formule che speriamo risolvano i nostri problemi. Perciò giudichiamo e condanniamo. Ma finché manterremo formule, conclusioni, giudizi e un atteggiamento di condanna, non comprenderemo mai il problema. L'importante non è il problema, ma il modo di affrontarlo. La mente che vuole risolvere un problema non deve preoccuparsi del problema ma del proprio meccanismo giudicante. Mi state seguendo? Sono partito dalla speranza, dicendo che la speranza è essenziale perché senza di essa sono perduto. La mia mente è intasata di speranza, io sono intasato di speranza. Ma il problema non è questo: è il dolore, la sofferenza, gli sbagli. Anzi, il problema è davvero questo o sta invece nel mio modo di affrontarlo? Ecco che la cosa importante diventa l'atteggiamento della mente nei confronti di un problema. Mi sono già distaccato dalla speranza perché la speranza è illusoria, irreale, non fattuale. Non ha senso affrontare ciò che non è fattuale, che è un semplice prodotto della mente. Essendo irreale, essendo illusorio, non mi ci posso cimentare. Reale è il mio dolore, la mia disperazione, ciò che ho fatto, la folla dei ricordi, i dolori e le pene della mia vita. Ciò che importa è come affronto i dolori, le pene e le miserie della mia vita, e non la speranza, perché se so come affrontarli, so anche che cosa fare nei loro riguardi. Quindi non è importante la speranza, ma il modo in cui considero i miei problemi. Vedo che li ho sempre considerati alla luce del giudizio, sia che li condannassi, che li subissi o che tentassi di trasformarli. Capisco che li ho sempre guardati attraverso le lenti, attraverso lo schermo di ciò che dicono la Bhagavad Gita, il Buddha o il Cristo. E la mia mente, paralizzata da formule, giudizi e citazioni, non potrà mai risolvere il problema perché non lo guarda. Ma può la mente liberarsi dall'accumulo dei giudizi? Vi prego di procedere con me, non seguendo le mie parole ma esaminando il vostro modo di affrontare i problemi. In genere, ciò che facciamo è inseguire la speranza e rimanerne frustrati. Una speranza crolla, la sostituisco con un'altra, e così via. Non sapendo come affrontare un problema, come fare per comprenderlo, ricorro a varie vie di fuga. Se invece sapessi come affrontarlo, non avrei bisogno della speranza. L'importante è quindi capire come la mia mente si accosta ai problemi. La mente considera un problema. Ovviamente, lo guarda con un atteggiamento di condanna. Lo condanna differenziandolo, reagendovi, trasformandolo in qualcos'altro. Se siamo violenti, vogliamo diventare nonviolenti. Ma la nonviolenza è irreale, non fattuale: il fatto reale è la violenza. Capire come affrontiamo un problema, con che atteggiamento, se condannandolo o applicandovi ciò che hanno detto i cosiddetti maestri, questo è l'importante. Può la mente sradicare questi elementi, liberarsi dai condizionamenti per guardare in faccia il problema? È preoccupata perché non è libera dai condizionamenti? Se è preoccupata, ha già creato un altro problema. Se invece vediamo come i condizionamenti ci impediscono di capire il problema, i condizionamenti perdono la loro presa perché capiamo che importante è il problema, importante è il dolore, importante è la sofferenza. Non possiamo dire che la sofferenza è soltanto un'idea, e spazzarla via. È lì. Finché la mente non sa come affrontare il problema, finché non sa come risolverlo, ci saranno sempre le vie di fuga; e le fughe sono speranze, sono il meccanismo di difesa. La mente creerà sempre problemi. L'essenziale, di fronte a uno sbaglio o un dolore, è avvicinarli senza giudicarli, guardarli senza condannarli, starci assieme e lasciarli passare. Ciò può avvenire solo se la mente non condanna in base a qualche formula, cioè quando la mente è silenziosa, profondamente ferma. Solo allora c'è la comprensione del problema.</p>
<p>Domanda: Può dirci che cos'è per lei la vocazione? Suppongo che per lei rivesta un significato completamente diverso da quello ordinario.</p>
<p>Krishnamurti: Tutti hanno la loro vocazione: l'avvocato, il soldato, il poliziotto, l'uomo d'affari, e così via. Ovviamente, ci sono vocazioni che danneggiano la società: l'avvocato, il soldato, il poliziotto e l'industriale che accumula ricchezze per sé e non per gli altri. Decidendo di seguire una particolare vocazione, e insegnando ai nostri figli a fare la stessa cosa, non stiamo creando un conflitto nella società? Lei segue la sua vocazione e io ne seguo un'altra; questo non ci mette in conflitto? Non è forse perché non abbiamo ancora trovato la nostra vera vocazione? La società, la cultura ci condiziona a considerare solo le vocazioni che alimentano la competizione e l'odio tra gli uomini. Lo sappiamo, lo vediamo ovunque nel mondo. C'è un altro modo di vivere in cui poter seguire la nostra vera vocazione? L'uomo ha un'unica vocazione, oppure ci sono vocazioni diverse? Costatiamo che ce ne sono tante: lei è un impiegato e io un lustrascarpe, lei è un ingegnere e io un uomo politico. Assistiamo a una grande varietà di vocazioni, in conflitto l'una con l'altra. Attraverso la mia vocazione sono in conflitto, odio gli altri. Lo sappiamo, lo costatiamo ogni giorno. Ora consideriamo se la vocazione dell'uomo non sia una sola. Se la scoprissimo, le diverse qualità e capacità delle persone non creerebbero conflitto. Io affermo che c'è un'unica vocazione per l'uomo, non molte, e quest'unica vocazione è scoprire che cos'è reale. Se lei e io scopriamo il reale, la nostra reale vocazione, seguirla non ci metterà in competizione. Non competerò con lei e non lotterò con lei, anche se forse lei esprimerà la realtà in termini diversi dai miei. Se lei è il primo ministro, io non vorrò occupare per ambizione il suo posto perché entrambi staremo cercando la verità. Perciò, finché non avremo scoperto la vera vocazione dell'uomo saremo in competizione, ci odieremo l'un l'altro, e qualunque legge lei approvasse non farebbe che aumentare il caos. È possibile, attraverso l'educazione e gli educatori, aiutare i bambini, i ragazzi, gli studenti a essere liberi in modo che possano scoprire la realtà di ogni cosa, non solo in astratto ma la realtà dei rapporti con le macchine, con la natura, con il denaro, la società, i governi, e così via? Ciò esige un diverso tipo di insegnante, che voglia dare ai ragazzi, agli studenti la libertà indispensabile per investigare le possibilità dell'intelligenza, la quale non può essere condizionata da una società in via di degrado sempre maggiore. Non è quindi unica la vocazione dell'uomo? L'uomo non può sussistere nell'isolamento, esiste solo in relazione. E se in questa relazione non c'è scoperta della verità, non c'è riconoscimento della realtà dei rapporti, allora c'è conflitto. Lei e io abbiamo una vocazione comune. Ricercandola non ci mettiamo in conflitto, non ci distruggiamo a vicenda. Ma ciò deve prendere le mosse dalla giusta educazione e dai giusti educatori. Anche l'educatore deve venire educato. Un insegnante non è solo un distributore di informazioni, ma è colui che provoca nello studente la libertà, la rivolta, la scoperta di ciò che è vero.</p>
<p>D.: Attraverso che cosa risponde alle domande? Attraverso la memoria? Attraverso il conosciuto?</p>
<p>K.: Domanda molto interessante. Vediamo di esaminarla. Il conosciuto e la memoria sono la stessa cosa, giusto? Senza l'accumulo di conoscenze, che diventano il conosciuto, cioè la memoria, lei potrebbe rispondere? La risposta è la verbalizzazione di una reazione, vero? Nella domanda mi si chiede se rispondo attraverso la memoria o il conosciuto, ma memoria e conosciuto sono esattamente la stessa cosa. Avere delle nozioni, ma non ricordarle, è esattamente come non averle. Lei mi chiede attraverso che cosa rispondo alle domande. È in atto il conosciuto? È in atto la memoria? Generalmente, che cosa agisce in noi? Vi prego di seguirmi. Che cosa risponde in noi quando ci fanno una domanda? Ovviamente, il conosciuto. Se le chiedo il suo indirizzo è in atto la memoria, è in atto il conosciuto. Per la maggior parte di noi questo è tutto ciò che è in atto, perché abbiamo accumulato delle conoscenze traendole dalla Bhagavad Gita, dalle Upanishad, da quello che hanno detto Marx o Stalin o il guru, o attraverso le esperienze vissute, e su questa base rispondiamo. Questo è ciò che possiamo osservare, il dato di fatto. È così nel campo degli affari, è così nella costruzione di un ponte. Se invece scriviamo una poesia, ci sono due forze in atto: la verbalizzazione, che è memoria, e l'impulso creativo. L'impulso creativo non è memoria, ma lo diventa quando viene espresso. Quindi, senza memoria e verbalizzazione non sarebbe possibile la comunicazione. Se non passo attraverso le parole, attraverso una lingua, non posso comunicare con voi. Il dialogo, la verbalizzazione, è espressione della memoria. Ora, la domanda è questa: quando do una risposta, è in atto la memoria oppure qualcos'altro? La memoria senza dubbio, perché faccio ricorso alle parole, ma è tutto qui? Sto rispondendo attraverso la memoria accumulata in vent'anni di discorsi, che ripeto come un nastro registrato? In genere, questo è il modo comune di rispondere. Abbiamo determinati modelli di comportamento, schemi di pensiero, e continuiamo a ripeterli. Altra cosa è invece la ripetizione delle parole usate, perché sono lo strumento della comunicazione. Ripetendo sempre le stesse esperienze, le esperienze si accumulano e vengono immagazzinate, e come una macchina ripeto pescando in quelle esperienze, nel magazzino. Questa ripetizione è la memoria. Lei mi chiede se, mentre do una risposta, sto realmente sperimentando e non parlando sulla base di vecchie esperienze. C'è sicuramente una differenza tra la ripetizione delle esperienze e la libertà dall'esperienza. La prego di seguirmi, non è difficile. Voglio capire che cos'è l'ambizione e che cosa implica. In questo momento, mentre sto parlando, sto esaminando in modo nuovo il processo dell'ambizione o sto semplicemente ripetendo l'esame dell'ambizione che ho condotto ieri, cosa che sarebbe semplice ripetizione? È possibile investigare, sperimentare ogni volta in modo nuovo senza appoggiarsi al ricordo, alla memoria, all'esperienza del giorno prima? È possibile fiorire di continuo, essere di continuo, adesso, mentre vi sto parlando, senza ripetere l'esperienza di ieri, anche se ricorro alle parole per comunicare? Lei vuole sapere che cos'è in atto in me mentre rispondo. Se mi limitassi a ripetere ciò che ho detto dieci giorni fa, non sarebbe gran cosa. Ma se sperimento ciò che sto dicendo, non nella fantasia ma realmente, che cos'è in atto? È in atto una fioritura, e non l'affermazione del mio 'io', cioè la memoria. È dunque molto importante, non solo per me ma per tutti, far sì che la nostra mente non sia solo un deposito del passato, che sia stabile sui flutti della vita e lasci che i ricordi passino senza aggrapparsi a nessuno di essi, usando la memoria quando serve, come ad esempio nella comunicazione. Una mente che lascia passare il passato senza identificarsi in esso, senza preoccuparsene, è una mente radicata non nelle esperienze, nella memoria o nel conosciuto, ma è radicata, ferma nel processo della continua esperienza. Questo è il fattore che non causa deterioramento, così che la mente si può rinnovare di continuo. Una mente che accumula è in deterioramento continuo, ma la mente che lascia che i ricordi passino e si mantiene salda nell'immediatezza dell'esperienza è sempre fresca e vede sempre in modo nuovo. Questa capacità interviene solo quando la mente è silenziosa. Questo silenzio, questa immobilità, non è qualcosa di indotto, di costruito attraverso una disciplina o ottenuto con la forza di volontà, ma si produce quando la mente comprende il processo dell'accumulazione di esperienze e conoscenze: la memoria. Allora si mantiene salda sui flutti della vita che sono in continuo movimento, vivi e vibranti.</p>
<p>D.: A che cosa dovrebbe applicarsi la mente? Desidero meditare, e vorrei sapere su che cosa meditare.</p>
<p>K.: Esaminiamo che cosa sia la meditazione. Scopriamolo insieme. Non sarò io a dirle che cos'è la meditazione, ma scopriamolo insieme in modo nuovo. La mente che ha imparato a meditare, cioè a concentrarsi, la mente che ha appreso la tecnica di escludere tutto il resto per restringersi su un punto particolare, questa mente non sta meditando affatto. Eppure, è quello che vogliamo quasi tutti. Vogliamo imparare a concentrarci, a essere assorbiti in un pensiero escludendo tutti gli altri, e la chiamiamo meditazione. Non è meditazione. La meditazione è qualcosa di completamente diverso, e vogliamo scoprirlo. La prima domanda è questa: perché la mente vuole qualcosa che la impegni? Mi segue? La mia mente dice: "Devo occuparmi di qualcosa: una preoccupazione, un ricordo, una passione o l'abbandono di una passione, sbarazzarmi di qualcosa o imparare a costruire un ponte". Osservandola, vediamo che la mente chiede di essere costantemente impegnata. Così diciamo: "La mia mente deve ripetere l'Om", oppure recitiamo "Ram, Ram", oppure ci diamo all'alcol. Om, Ram e l'alcol sono la stessa cosa, perché per la mente è importante essere impegnata, pensa che se non si occupa di qualcosa combinerà qualche guaio, se ne andrà alla deriva. Se la mente non è impegnata, dov'è lo scopo della vita? Così inventiamo uno scopo, nobile, ignobile o trascendente, ci aggrappiamo ad esso e così abbiamo qualcosa da fare. Che la mente si occupi di Dio o di transazioni commerciali è la stessa cosa, perché, consciamente o inconsciamente, pensa di doversi occupare di qualche cosa. La prossima scoperta è capire perché la mente vuole essere sempre impegnata. La prego, mi segua. Quello che stiamo facendo è meditazione. Noi, adesso, stiamo meditando. La meditazione non è uno stato finale, la libertà non si ottiene alla fine: la libertà è sin dall'inizio. Se non siamo liberi sin da subito, non saremo liberi neppure alla fine. Se non abbiamo amore adesso, non possiamo sperare di averlo tra dieci anni. E adesso stiamo cercando di capire che cos'è la meditazione. Scoprire che cos'è la meditazione è meditazione. La mente dice: "Devo pensare a Dio, alla virtù, alle mie preoccupazioni, agli affari", ed è incessantemente impegnata in qualcosa. La mente esiste solo finché è attiva, finché sa di essere in azione, e non altrimenti. La mente sa di esistere quando si sta occupando di qualcosa, quando è in azione, quando ottiene dei risultati. Sa di esistere quando è in movimento. Il suo movimento è l'impegno in vista di un risultato, in direzione di un'idea, oppure, al contrario, impegnandosi nella negazione di quell'idea. Sono conscio di me stesso solo quando sono in azione, esternamente o interiormente. La coscienza è il movimento dell'azione, esterna e interna; l'emissione di risposte, reazioni e ricordi; e poi il loro riassorbimento. La mia mente esiste, io esisto, solo quando penso, quando sono in conflitto, quando soffro, quando sono impegnato in qualcosa, quando mi sforzo, quando scelgo. La mente sa di esistere quando è messa in moto dall'ambizione. Poi, vedendo la stupidità dell'ambizione, dice: "Voglio occuparmi di Dio". Una mente che pensa a Dio è identica a una mente che pensa ai soldi. Riteniamo che chi si occupa di Dio sia più sacro di chi si occupa di far denaro, ma entrambi vogliono dei risultati, entrambi vogliono essere impegnati. Può la mente non occuparsi di niente? Questo è il problema. Può la mente essere vuota, senza fare continui paragoni, perché è proprio attraverso il 'più' che la mente è conscia di esistere? La mente conscia di esistere non è mai soddisfatta di ciò che è: deve continuamente acquisire, paragonare, condannare, chiedere sempre di più. In questa richiesta, in questo movimento verso il 'di più', sa di esistere. Questa è la coscienza di sé, tanto conscia o superficiale, che inconscia. Questa è la nostra vita, l'esistenza di tutti i giorni. Voglio capire cosa sia la meditazione, cioè voglio tenermi occupato con la meditazione. Voglio scoprire che cos'è, ed ecco che la mia mente è impegnata. Ma una mente già occupata in qualcosa, può essere capace di meditare? La meditazione è la comprensione del modo in cui funziona la mente. Se non so come funziona, come lavora la mia mente, come posso meditare? Come posso scoprire la verità? La mente deve anzitutto vedere il processo di tenersi occupata e poi l'oggetto che la occupa, per scoprire che tutte le occupazioni sono uguali perché non sta facendo altro che riempirsi di parole, idee e continuo movimento, e in questo modo non è mai in pace. Anche cercare di capire che cosa sia l'amore è un modo per la mente di tenersi occupata, non è forse vero? È come una persona invasa da una passione. Pensando di dover trovare la verità, la troveremo mai? O forse la verità si manifesta quando la mente non è impegnata, quando è vuota per ricevere e non per ammassare, per accumulare? Può darsi che riceviamo qualcosa, ma se trasformiamo ciò che riceviamo in un ricordo, di cui iniziamo a occuparci, non riceveremo più. Ricevere avviene istante per istante, perciò è senza tempo. La mente, che è un prodotto del tempo, non può ricevere ciò che è senza tempo. Perciò deve farsi completamente silenziosa, vuota, senza movimenti in nessuna direzione. E ciò può avvenire solo se non è occupata in un qualcosa, un 'di più', un problema, una preoccupazione o una fuga, non condizionata da nessuna credenza, immagine o esperienza. Solo quando la mente è totalmente libera c'è la possibilità di un'immensa, profondissima quiete, e in questa quiete si manifesta l'eterno. Questa è la meditazione.</p>
<p>Bombay, 11 marzo 1953</p>

<h2>Attorno a che cosa ruota il pensiero?</h2>
<h3>I</h3>
<p>Krishnamurti: Attorno a che cosa ruota il nostro pensiero? Conosciamo i pensieri periferici, che non hanno rilevanza, ma qual è il perno, il centro del pensiero? È l"io' così preoccupato di se stesso? Penso a me: ecco il centro, il nucleo del mio pensiero. Alla periferia penso ad altre cose: persone, alberi, un uccello che passa in volo, tutte cose che hanno poca rilevanza a meno che una crisi alla periferia non influisca sull'io', che reagisce. Ma questo nucleo del pensiero, questo 'io', che cos'è? E perché questo continuo occuparsi di se stessi? Non sto dicendo che sia giusto o sbagliato: stiamo costatando che ci occupiamo sempre di noi stessi. Perché?</p>
<p>Studente: Perché lo riteniamo importante.</p>
<p>K.: E perché è importante?</p>
<p>S.: Perché da bambini dobbiamo fare così.</p>
<p>K.: Ma perché pensare tanto a se stessi? Ne consideri le implicazioni. Pensare a se stessi non è una cosa priva di conseguenze. Pensiamo a noi stessi in relazione all'altro attraverso le nostre preferenze e le nostre antipatie, oppure pensiamo a noi stessi identificandoci con l'altro. Penso alla persona che ho appena lasciato, alla persona che mi è simpatica, alla persona con cui ho litigato, alla persona che amo. Mi sono identificato con tutte queste persone.</p>
<p>S.: Che cosa intende con 'identificarsi'?</p>
<p>K.: Amo una persona e mi identifico con essa. Ferisco una persona e lei, che è identificato con questa persona, si adira con me. Consideri quello che accade: ho detto a quella persona qualcosa di spiacevole e sgradevole, lei è suo amico, è identificato con quella persona, e si adira con me. Fa sempre parte dell'azione centrata su di sé, non è vero?</p>
<p>S.: Ma non si identifica anche l'altra persona?</p>
<p>K.: Vediamo. Lei mi piace, sono attratto da lei. Che cosa significa? Mi piace il suo aspetto, la sua compagnia, eccetera eccetera. Che cosa vuol dire?</p>
<p>S.: Significa che lei è una compagnia migliore di altre e mi piace stare con lei.</p>
<p>K.: Andiamo più a fondo. Che cosa significa ancora?</p>
<p>S.: Che la voglio per me escludendo gli altri.</p>
<p>K.: Sì, questo va bene, ma andiamo ancora più a fondo.</p>
<p>S.: È piacevole stare con lei.</p>
<p>K.: È piacevole stare con una persona e spiacevole stare con un'altra. Il mio rapporto con lei si basa sul piacere. Se lei non mi piace, me ne vado. Ciò che mi interessa è il mio piacere, la mia ferita, la mia rabbia. La preoccupazione di sé non si limita al pensare a me stesso e a identificarmi con una proprietà, una persona o un libro. Ciò che faccio è tracciare continuamente paragoni tra me e lei, a partire dal mio centro.</p>
<p>S.: Si leggono le notizie sui profughi che cercano di rientrare in India e, anche se non li conosciamo personalmente, ci identifichiamo con loro.</p>
<p>K.: Perché dovrei identificarmi con le persone assassinate o cacciate dal Pakistan orientale? Ho visto le notizie alla televisione. Ma ciò accade ovunque, e non solo nel Pakistan. È spaventoso. Lei dice di identificarsi con i profughi: che cosa sente?</p>
<p>S.: Empatia.</p>
<p>K.: Vada più a fondo, indaghi, chiarifichi.</p>
<p>S1.: Provo rabbia per chi ha provocato tutto questo.</p>
<p>S2.: Frustrazione per non poter fare niente.</p>
<p>K.: Lei prova rabbia per coloro che compiono questi atti, che uccidono i ragazzi e cacciano le vecchie e i bambini. È questo che fa? Si identifica con una parte e rifiuta l'altra. Perché questa identificazione?</p>
<p>S.: Mi sento anch'io insicuro.</p>
<p>K.: Attraverso l'identificazione pensa di poter fare qualcosa? Indaghi.</p>
<p>S.: Schierandosi per una parte, forse c'è la possibilità di fare qualcosa.</p>
<p>K.: Supponiamo che io sia anticattolico, che mi identifichi con un gruppo di anticlericali. La mia identificazione mi fa pensare di poter fare qualcosa. Ma se vado in profondità, vedo che è sempre preoccupazione per me stesso. Mi sono identificato con qualcosa che considero più grande, l'India, il comunismo, il cattolicesimo, la mia famiglia, il mio Dio, la mia fede, la mia casa o con lei che mi ha fatto del male. Qual è il motivo di questa identificazione?</p>
<p>S.: Mi divido dal resto del mondo e mi identifico con qualcosa che diventa il mio alleato.</p>
<p>K.: Esatto, ma perché? Io mi identifico con lei perché lei mi piace, e non mi identifico con un altro perché non mi piace. Mi identifico con la mia famiglia, con il mio paese, con il mio Dio e la mia fede. Ma perché identificarmi in qualcosa? Non sto affermando che sia giusto o sbagliato, ma che cosa c'è dietro l'identificazione?</p>
<p>S.: La confusione interiore.</p>
<p>K.: Ne è certo?</p>
<p>S.: La paura.</p>
<p>K.: Indaghi più a fondo.</p>
<p>S.: La confusione è causata dall'identificazione.</p>
<p>K.: È proprio così? Io le sto facendo delle domande, ma anche lei deve farne a me. Non accetti quello che dico, esamini. Perché avviene il processo dell'identificazione? Se non mi identifico con lei o con qualcos'altro, mi sento frustrato? Che cosa ne pensa?</p>
<p>S.: Ci si sente inappagati, vuoti.</p>
<p>K.: Vada oltre. Mi sento triste, frustrato, inappagato, carente, vuoto. Ma voglio sapere perché devo identificarmi con un gruppo, una collettività, sentimenti, idee, ideali, eroi e tutto quanto. Perché?</p>
<p>S.: Penso che il motivo sia trovare sicurezza.</p>
<p>K.: Sì, ma che cosa intende con la parola 'sicurezza'?</p>
<p>S.: Da solo sono debole.</p>
<p>K.: Perché non può stare solo?</p>
<p>S.: Perché si ha paura di essere soli.</p>
<p>K.: Ha paura di essere solo, e quindi si identifica con qualcosa?</p>
<p>S.: Non sempre.</p>
<p>K.: Ma questo è il nucleo, la radice del problema. Perché voglio identificarmi in qualcosa? Perché così mi sento sicuro. Ho un piacevole ricordo di una persona, di un luogo, e mi identifico. Sento che l'identificazione mi dà sicurezza. È così?</p>
<p>S.: Non so se intende prendere in considerazione un esempio preciso, ma se penso che la guerra in Vietnam sia sbagliata e si organizza una dimostrazione di protesta, mi unisco ai dimostranti.</p>
<p>K.: Un momento! C'è un gruppo pacifista e io mi unisco ad esso. Mi identifico con esso perché, identificandomi con persone che fanno qualcosa al proposito, anch'io faccio qualcosa. Da solo, invece, non posso far niente. Appartenendo a un gruppo che organizza dimostrazioni e scrive articoli contro la guerra, ho anch'io parte attiva nel tentativo di fermare la guerra. Questa è l'identificazione. Non ci stiamo chiedendo se questa particolare identificazione sia buona o cattiva, ci stiamo chiedendo perché la mente vuole identificarsi in qualcosa.</p>
<p>S.: Quando si tratta di azione e quando di identificazione?</p>
<p>K.: Ci arriveremo... Prima, però, voglio far chiarezza in me stesso e capire, esaminare il motivo per cui sento la necessità di identificarmi. Ovvero, voglio anzitutto capire che cosa significa cooperare. Poi, quando sarò diventato realmente cooperativo, saprò anche quando non cooperare, e non il contrario. Non so se lei lo vede. Se so cos'è la cooperazione, questo fatto enorme del lavorare assieme, vivere assieme e agire assieme, se la conosco, saprò anche quando non cooperare. Ora, voglio capire perché mi identifico con qualcosa. Non che non possa identificarmi se c'è necessità di agire insieme, ma prima di decidere cosa fare e con chi farlo, voglio scoprire che cos'è questa spinta all'identificazione. Voglio sicurezza? È questa la ragione? Sono lontano dal mio paese, dalla mia famiglia, e mi identifico con una casa, con un gruppo, per sentirmi al sicuro e protetto. L'identificazione nasce dal senso di sicurezza. Quindi, ci identifichiamo perché ci sentiamo insicuri? È così? Insicurezza significa paura, incertezza, non sapere che cosa pensare, essere confusi. Perciò ho bisogno di protezione, e averla è una buona cosa. È questo il motivo per cui ci identifichiamo? Qual è il passo successivo? Sono confuso, incerto, tentennante, spaventato, carente, e quindi mi identifico in una fede. Quali sono i risultati?</p>
<p>S.: Che mi sento ancora insicuro.</p>
<p>K.: No. Se mi sono completamente identificato con un'ideologia, che cosa avviene?</p>
<p>S.: Cerco di trasformarla nella mia sicurezza.</p>
<p>K.: Trovo varie giustificazioni per la mia identificazione: è logica, utile, e così via. Ma quando mi sono identificato, che cosa avviene?</p>
<p>S.: Entro in conflitto.</p>
<p>K.: Osservi attentamente. Mi sono identificato in un'ideologia, una collettività o una persona: è diventata parte di me. Perciò devo proteggerla, vero? Se viene minacciata sono perduto, ricado nell'insicurezza. E quindi? Quindi mi scaglio contro chi la minaccia o la mette in dubbio. E qual è la conseguenza pratica?</p>
<p>S.: Il conflitto.</p>
<p>K.: Mi sono identificato con un'ideologia. La devo proteggere perché rappresenta la mia sicurezza, mi oppongo a chiunque la minaccia attraverso un'ideologia diversa. Dove c'è identificazione con un'ideologia c'è resistenza, erigo un muro attorno a ciò in cui mi sono identificato. Così nasce il conflitto. Vede tutto questo? E qual è l'ulteriore sviluppo? Approfondiamo.</p>
<p>S.: Che differenza c'è tra identificazione e cooperazione? Bisognerebbe capire meglio che cos'è la cooperazione.</p>
<p>K.: Sappiamo che cosa significa cooperare, lavorare insieme? Ci può essere cooperazione se c'è identificazione? Che cos'è l'identificazione? Ne abbiamo già esaminato l'anatomia. Cooperare significa lavorare insieme. Ma possiamo lavorare insieme se io mi identifico in un'ideologia e lei in un'altra? Ovviamente, no.</p>
<p>S.: Gli uomini sono costretti a lavorare assieme.</p>
<p>K.: Ma è cooperazione?</p>
<p>S.: No.</p>
<p>K.: Ne consideri le implicazioni. Ci identifichiamo con la stessa ideologia e lavoriamo insieme, lei la difende e anch'io la difendo. Rappresenta la nostra sicurezza, che sia Dio, la bellezza o qualunque altra cosa. Pensiamo che questa sia cooperazione. Ma che cosa avviene? Ci può essere cooperazione se c'è identificazione con un gruppo?</p>
<p>S.: No, perché c'è divisione. Entro in conflitto con i membri del gruppo perché mi identifico con loro.</p>
<p>K.: Osservi attentamente. Lei e io ci siamo identificati con un'ideologia. Ma può darsi che la nostra interpretazione di quell'ideologia sia...</p>
<p>S.: ... diversa.</p>
<p>K.: Naturalmente. Se si scosta dalla mia interpretazione della nostra ideologia, lei diventa un dissidente ed entriamo in conflitto. Quindi dobbiamo essere completamente d'accordo sulla comune ideologia, ma è possibile?</p>
<p>S.: È quello che accade con una scuola. Invece che in una ideologia ci si identifica in una scuola, di cui ognuno ha la propria immagine.</p>
<p>K.: Esatto. E perché?</p>
<p>S.: Perché nascono gli stessi conflitti di cui ha parlato riferendosi all'ideologia. Se lei e io ci identifichiamo con una scuola pensiamo di stare cooperando, ma non è questo lo spirito di cooperazione.</p>
<p>K.: Appunto per questo le domando: ci può essere cooperazione dove c'è identificazione?</p>
<p>S.: No.</p>
<p>K.: Si rende conto di ciò che sta dicendo? Non sa che è proprio questo che accade nel mondo? È questa la verità? Dove c'è identificazione ci può essere cooperazione? È meraviglioso capire la verità su questo punto. Non la sua o la mia opinione, ma il fatto reale. Perciò dobbiamo anzitutto capire che cosa intendiamo per cooperazione. Ha visto che non può esserci cooperazione se c'è identificazione con un'idea, un leader, un gruppo e così via. Ma che cos'è la cooperazione priva di identificazione?</p>
<p>S.: L'agire in risposta alla situazione.</p>
<p>K.: Non dico che lei abbia torto, ma possiamo lavorare insieme se pensiamo diversamente, se io sono preoccupato solo di me stesso e lei solo di se stesso? Sapendo che la cooperazione è impossibile se ciascuno pensa a se stesso, ci identifichiamo in un'ideologia comune sperando che ci porti a cooperare. Ma se non c'è identificazione, che cos'è la cooperazione? Qui siamo a Brockwood, in una scuola. Sappiamo che non può esserci cooperazione se ci identifichiamo con questa scuola, con un'idea, un programma o una particolare politica. Sappiamo anche che l'identificazione è la causa di ogni divisione. Che cos'è allora la cooperazione? È lavorare assieme, non occuparci assieme di qualcosa. Vede la differenza? Prima di poter fare qualsiasi cosa assieme occorre lo spirito di cooperazione, il suo senso, la sua essenza profonda. E qual è?</p>
<p>S.: Capire che cos'è la cooperazione ed essere aperti ad essa.</p>
<p>K.: Andiamo un pò più a fondo. Abbiamo detto che l'identificazione non è cooperazione. Di questo, ha la piena certezza? Ha chiaro il fatto che non ci può essere cooperazione se ognuno pensa solo a se stesso? Se si preoccupa solo di se stesso, non ha il vero spirito di cooperazione perché coopererà solo quando le fa comodo. Allora, che cos'è la cooperazione? Che cosa significa cooperare in assenza di 'io'? In caso contrario non c'è cooperazione. Posso cercare di cooperare in riferimento a un'idea, ma ci sarà sempre un 'io' che si identifica con le cose che faccio. Per questo devo capire perché penso a me stesso per tutte le ventiquattro ore del giorno, perché mi preoccupo dell'impressione che do, se qualcuno è migliore di me, se qualcuno mi ferisce o mi dice: "Sei una bellissima persona". Perché solo questo mi preoccupa per tutta la giornata? E continua anche di notte, mentre dormo: "Io sono migliore di te", "Io so quello che dico", "Lo so per esperienza", "Io sono intelligente e tu sei stupido". Perché?</p>
<p>S.: In gran parte è un'abitudine.</p>
<p>K.: Che cos'è l'abitudine?</p>
<p>S.: Essere inconsapevoli.</p>
<p>K.: No. Le chiedo che cos'è l'abitudine, non come si è formata.</p>
<p>S.: La ripetizione di un atto.</p>
<p>K.: Giusto. Perché c'è ripetizione di un atto? Perché si è formato? Se procede con calma, scoprirà qualcosa di straordinario. Prima avevamo i capelli corti, poi ce li siamo fatti crescere. Perché? Perché altri hanno fatto così?</p>
<p>S.: È abitudine o imitazione?</p>
<p>K.: Consideri attentamente. Prima imitiamo gli altri, poi diciamo: "Portare i capelli corti è borghese".</p>
<p>S.: È un'abitudine, una moda.</p>
<p>K.: Sì, ma non andiamo troppo in fretta. Tutto il nostro modo di pensare non è forse un'abitudine? Che cosa ne pensa?</p>
<p>S.: È qualcosa che ripetiamo di continuo.</p>
<p>K.: Indaghi da sé, osservi che cosa si può scoprire esaminando nella sua completezza che cos'è l'abitudine.</p>
<p>S.: È una situazione a cui si risponde sempre con la vecchia reazione.</p>
<p>K.: Una situazione nuova a cui diamo una risposta vecchia. È anche identificazione?</p>
<p>S.: Sì.</p>
<p>K.: Perché c'è insicurezza. Comprende la natura del meccanismo che costruisce le abitudini? È consapevole di agire sempre per abitudine? Alzarsi alle sei del mattino, avere una fede, fumare o non fumare, assumere droghe. Mi segue? Tutto è abitudine. Può richiedere una settimana, dieci giorni o cinquant'anni, ma l'abitudine si forma. Perché la mente gira in un solco? Si è mai chiesto perché ha una determinata abitudine? Ha mai osservato la sua mente mentre funziona per abitudine? S.: È più facile. Non seguire le abitudini richiede molta più energia.</p>
<p>K.: Ci stiamo arrivando. Non balzi troppo avanti, proceda passo per passo. Chiedo a me stesso: perché la mia mente deve funzionare per abitudine? Ieri pensavo in un certo modo, oggi continuo a pensare così, e penserò così anche domani, forse con leggere modifiche. Perché la mente funziona così?</p>
<p>S.: Perché siamo mezzi addormentati.</p>
<p>K.: Sì, la pigrizia ha il suo ruolo. C'è altro? L'abitudine ci fa sentire a nostro agio.</p>
<p>S.: Abbiamo paura dello sconosciuto.</p>
<p>K.: Proviamo ad approfondirlo.</p>
<p>S.: La mente ha paura di smettere di pensare nel modo abituale, perché si sentirebbe minacciata.</p>
<p>K.: Il che significa?</p>
<p>S.: Che nell'abitudine vede un certo ordine.</p>
<p>K.: C'è davvero ordine nell'abitudine?</p>
<p>S.: Può essere una struttura, ma non necessariamente un ordine.</p>
<p>K.: Questo significa che, per determinati motivi, la mente funziona per abitudinarietà come una macchina. Dire: "Seguirò questo modo e nessun altro" è più facile, allontana la solitudine e la paura dello sconosciuto, e implica un certo ordine. È perché la mente segue sempre lo stesso solco, che è l'abitudine?</p>
<p>S.: È la sua natura.</p>
<p>K.: Dicendo così, mette fine alla ricerca. Conosciamo davvero i motivi per cui la mente funziona in modo abitudinario, ne siamo realmente consapevoli? Uno psicopatico ha abitudini completamente diverse da quelle degli altri. E così per il nevrotico. Condanniamo queste abitudini, ma ne accettiamo altre. Perché la mente funziona così? Voglio capirlo a fondo, voglio sapere perché funziona così e se può liberarsi dalle abitudini.</p>
<p>S.: Perché ritiene che le abitudini siano la personalità.</p>
<p>K.: Abbiamo detto che è la personalità, l"io' che dice: "Ho paura, voglio ordine, pigrizia e tutte le altre sfaccettature di 'me'". La mente può non avere abitudini, a parte le abitudini biologiche, le funzioni organiche, che hanno i loro meccanismi e la loro intelligenza? Perché la mente assume con tanta rapidità un'abitudine? La domanda 'si può vivere senza abitudini?' è importantissima. Affermare l'esistenza di Dio, di un salvatore, è un'abitudine. Affermare che non c'è nessun salvatore ma che esiste solo lo stato, è un'altra abitudine. La mente vive di abitudini. L'abitudine la fa sentire più sicura?</p>
<p>S.: Sì.</p>
<p>K.: Andiamo con calma. Che cosa significa ciò? Restando nel campo del conosciuto, si sente sicura. Il conosciuto è abitudine, giusto?</p>
<p>S.: Ma anche così non proviamo una totale sicurezza.</p>
<p>K.: Perché sappiamo che le cose possono cambiare, che ci possono venire tolte o che può intervenire qualcos'altro. Ma la mente funziona sempre nell'ambito del conosciuto, perché lì si sente sicura. Il conosciuto è abitudine, il conosciuto sono le conoscenze acquisite: le acquisizioni scientifiche, tecnologiche e quelle delle mie esperienze. Ciò avviene per abitudine meccanica. La mia domanda è: può la mente abbandonare il conosciuto, non per approdare allo sconosciuto, che non so cosa sia, ma essere libera e uscire dalle frontiere del conosciuto? Se so tutto sul motore a scoppio posso continuare a cercare in quella direzione, ma entro quei precisi limiti. Se voglio creare qualcosa di nuovo, devo trovare un'altra fonte di energia.</p>
<p>S.: La mente direbbe così, se volesse la sicurezza del conosciuto?</p>
<p>K.: Non sto parlando della sicurezza.</p>
<p>S.: Sta dicendo che dev'esserci una rottura nella ricerca tecnologica perché si possa trovare qualcosa di nuovo?</p>
<p>K.: Esatto, è così. Se nessuno avesse considerato il problema da un punto di vista nuovo, non avremmo inventato il motore a reazione. La mia mente lavora sempre nell'ambito del conosciuto, con qualche modifica: e questa è l'abitudine. Per quanto riguarda il rapporto con gli altri, nel mio pensiero, che è la risposta della memoria e quindi appartiene al conosciuto, identifico me stesso con lo sconosciuto attraverso il conosciuto. La mente deve agganciarsi al conosciuto, perché altrimenti non potremmo parlare; ma può funzionare anche senza le abitudini?</p>
<p>S.: La mente fa questa domanda perché coll'agire in base all'abitudine rischia l'insuccesso?</p>
<p>K.: Non sto parlando del successo.</p>
<p>S.: Allora che cosa la spinge a porre questa domanda?</p>
<p>K.: La mente dice: non basta, voglio ancora di più. Vuole di più, ma non può trovarlo nell'ambito del conosciuto, che può espandersi soltanto fino a un certo punto.</p>
<p>S.: Deve riconoscerne i limiti.</p>
<p>K.: Li riconosco e mi dico: "Posso agire solo nell'ambito del conosciuto, posso allargarlo o restringerlo in verticale o in orizzontale, ma resterò sempre entro il conosciuto". La capisco bene. Ma, essendo curiosa, aggiunge: "Posso vivere, agire senza abitudini?".</p>
<p>S.: È una domanda diversa?</p>
<p>K.: Sto parlando in termini psicologici, interiori. Tutta la vita psichica, l'attività mentale, è la continuazione di un'abitudine.</p>
<p>S.: C'è una sorta di impulso...</p>
<p>K.: Sono io che creo l'impulso. La mente crea l'impulso a cercare, ma non perché voglia trovare qualcosa.</p>
<p>S.: Questo è un punto molto interessante. Sembra essere una chiave. Se mi consente, vorrei chiederle perché la mente dice: "Vedo la necessità di vivere senza abitudini psicologiche"?</p>
<p>K.: Non sto parlando di necessità, non sto presupponendo niente. Dico semplicemente che ho visto la mente operare nell'ambito del conosciuto, espandendolo o contraendolo in verticale o in orizzontale, o riducendolo a un punto piccolissimo, ma sempre in quell'ambito. E la mia mente si chiede se ci sia un funzionamento (non lo so, e non lo presuppongo neppure) libero dalle abitudini. Riprendiamo da dove eravamo. Lei è consapevole di quali sono i suoi pensieri durante tutto un giorno? Risponderà: "Sì. Penso a me stesso, in generale o rispetto a casi concreti, in modo vago o in modo preciso, ma ruotando sempre attorno a questo punto". Ora, in una mente preoccupata tutto il tempo per se stessa, ci può essere amore? Lei dirà di no, ma perché?</p>
<p>S.: Perché se pensiamo continuamente solo a noi stessi, non possiamo...</p>
<p>K.: ... non possiamo dire: "Ti amo" finché non avremo smesso di pensare solo a noi stessi. Se una persona è ambiziosa, competitiva o imitativa, tutti elementi della preoccupazione per se stessi, può essere amore? Dobbiamo scoprire un modo di vivere non basato sull'abitudine. L'abitudine può servire; il conosciuto, per non chiamarlo abitudine, può essere usato in modo diverso, a seconda delle circostanze e delle situazioni. Ma l'amore è abitudine? Il piacere lo è, ma l'amore è piacere?</p>
<p>S.: Che cosa intende con 'amore'?</p>
<p>K.: Cominciamo col non saperlo. Le dirò che cosa l'amore non è, e se in lei non c'è ciò che non è amore, allora c'è amore. Mi ascolti: dove c'è il conosciuto, non c'è amore.</p>
<p>S.: Quindi, prima dobbiamo capire che cos'è l'abitudine e poi la non abitudine.</p>
<p>K.: L'abbiamo già visto. Abbiamo detto che l'abitudine è la continuità dell'agire nell'ambito del conosciuto. Il conosciuto è il domani, domani è domenica e andrò a fare una gita. Lo so, e ho predisposto tutto. Ma posso dire: "Domani amerò"?</p>
<p>S.: Sì, posso.</p>
<p>K.: Che cosa intende dicendo: "Domani ti amerò"?</p>
<p>S.: È una promessa.</p>
<p>K.: Intende una promessa fatta in chiesa? Questo amore è nell'ambito del conosciuto, e quindi appartiene al tempo.</p>
<p>S.: Se una volta ha amato, può smettere di amare?</p>
<p>K.: Una volta l'amavo, ora mi annoia.</p>
<p>S.: Se ama qualcuno oggi, può amarlo anche domani.</p>
<p>K.: Come lo sa? Io la amo oggi, ma lei vuole essere sicuro che la amerò domani. E così dico: "Anche domani ti amerò tanto".</p>
<p>S.: No, questa è una cosa diversa.</p>
<p>K.: Le domando: l'amore può avere un domani? L'abitudine sì, perché continua. Ma l'amore è abitudine? È identificazione? Amo mia moglie, mio figlio, il mio Dio? Dobbiamo comprendere a fondo, e non solo in teoria, tutto il processo, la struttura del conosciuto, come funziona dentro di noi, come agiamo sempre nel suo ambito e come di qui muova il nostro pensiero. Possiamo programmare il domani solo se è una proiezione del conosciuto. Per capirlo, rifletta a tutto quanto si è detto. Deve comprendere che cosa pensa e perché lo pensa, e per capirlo deve osservare i suoi pensieri.</p>
<p>S.: È possibile sapere che cosa si pensa, ma non sempre perché lo si pensa.</p>
<p>K.: Oh sì, è relativamente semplice. Voglio sapere perché penso, perché i pensieri si presentano. Ieri sono andato dal sarto e ho dimenticato l'orologio. Ieri sera l'ho cercato e mi sono detto: "Come sono stato sbadato a dimenticarlo, quanti fastidi sto causando". Pensieri che si presentano alla mente.</p>
<p>S.: Dicendo 'come sono stato sbadato', lei si identifica in qualcosa.</p>
<p>K.: No, io ho dimenticato l'orologio. Con le implicazioni che qualcuno dovrà cercarlo, tenerlo in custodia, esserne responsabile, e così via. Pensavo a tutto ciò e sapevo perché nasceva tutto quel movimento di pensiero. Osservavo il flusso dei pensieri. È possibile vedere l'inizio e la fine di un pensiero. Come ci prendiamo in giro! Ci ho pensato e posso smettere di pensarci. Ho dimenticato l'orologio, ho pensato che potesse andare perduto, ce l'ho da tanto tempo, ne ho avuto tanta cura, potrei regalarlo ma non perderlo. Ma se è perduto, tutto è finito. Non ci penso più. Osservare ogni pensiero, esserne consapevoli! Ogni pensiero è rivelatore se lo trapassiamo. Possiamo vederne l'origine e la fine, e non questo continuo girare e girare.</p>
<p>S.: Lei sostiene che, vedendo l'origine di un pensiero, ne possiamo vedere anche la fine?</p>
<p>K.: Rifletta. Ci può essere un pensiero separato da altri pensieri? I pensieri sono separati o collegati? Secondo lei?</p>
<p>S.: Sono collegati.</p>
<p>K.: Ne è sicuro?</p>
<p>S.: Uno genera l'altro.</p>
<p>K.: Se ne vedo l'interrelazione, o se comprendo la base da cui tutti i pensieri si producono...</p>
<p>S.: Questa è la cosa difficile.</p>
<p>K.: Osservare senza fare domande che esigono una risposta è l'osservazione continua. Nessuna impazienza. Osservi attentamente, e tutto le si rivelerà. Se lei e io litigassimo, non vorrei portare il litigio con me, nella mia mente. Vorrei che terminasse. Verrei da lei e le direi: "Mi scuso, non intendevo dire quello che ho detto". E così terminerebbe. Ma facciamo così? Avete imparato qualcosa? O meglio, non avete imparato ma state imparando? Capite che cosa significa apprendere?</p>
<p>Brockwood Park, 19 giugno 1971</p>

<h3>II</h3>
<p>Studente: Stavamo esaminando il motivo per cui non possiamo dire di amare qualcuno.</p>
<p>Krishnamurti: Possiamo affrontarlo da un'altra direzione? Lei sa che cos'è l'aggressività? Significa opposizione, andare contro. Di qui nasce una domanda: come affronterà la vita, dopo aver finito la scuola ed essere diventato una persona colta? Si lascerà inghiottire dalla società, dalla cultura in cui si trova a vivere, oppure si opporrà e si ribellerà (il che è semplice reazione e non azione globale)? Sceglierà la vita facile, conformandosi, imitando, adeguandosi a un modello, qualunque esso sia, a una classe dirigente di un certo tipo o di un altro? Oppure sarà un essere umano totalmente diverso, consapevole del fatto di doversi confrontare con ostacoli e opposizioni, e sapendo che non c'è una via facile alla soddisfazione? In genere, l'umanità vuole una vita di agi e di comodità, priva di problemi, il che non è possibile. E se dovrà confrontarsi con un'opposizione, sceglierà la fuga? Se non le piacerà un posto, la gente o il lavoro, scapperà e cercherà condizioni più soddisfacenti? Userà gli altri per il suo benessere? Il suo amore sarà manipolazione dell'altro, in termini sessuali o di compagnia, per la sua sola soddisfazione, non solo in senso superficiale ma molto più profondo? Come affronterà tutto questo, che poi è la vita? Le cosiddette persone istruite, che hanno frequentato l'università, hanno un buon lavoro, hanno una posizione che cercano di conservare e migliorare, hanno i loro guai e le loro avversità. Hanno sostenuto degli esami, hanno ricevuto un'istruzione tecnica, ma psicologicamente non sanno nulla di se stessi. Sono tristi, infelici, perché non possono ottenere questo o quest'altro. Litigano con il marito, con la moglie. Eppure sono persone colte, che leggono molti libri ma trascurano la vita. E le persone incolte fanno esattamente lo stesso. Lei sta ricevendo un'istruzione. Non conosco le sue motivazioni, ma sarà così. E poi? Vivrà una vita di comodità? Non si tratta di negare le comodità, ma dedicare tutta la vita a inseguire le comodità rende meschini, futili, ed esige un adeguamento totale alla società in cui viviamo. Se ci ribelliamo alla cultura dominante ed entriamo a far parte di un gruppo, dovremo adeguarci ai modelli di quel gruppo. Tutti gli uomini, in tutto il mondo, vogliono sicurezza, agi e comodità, vogliono condurre una vita comoda, una vita che non obbliga a confrontarci con opposizioni troppo forti, in cui siamo esteriormente conformisti e internamente ribelli, esteriormente rispettabili e interiormente insofferenti, con un lavoro, una famiglia, figli e responsabilità. Ma, poiché la mente vuole ben altro, siamo insoddisfatti e saltiamo da una cosa all'altra. Vedendo tutto ciò, non solo una frazione o un segmento, ma la mappa nella sua interezza, che cosa farà? O forse è una domanda a cui la sua giovane età non le consente ancora di rispondere? Forse i suoi attuali interessi la assorbono completamente, e tutto il resto può attendere.</p>
<p>S.: In genere si sa che cosa si vorrà fare.</p>
<p>K.: Lei sa che cosa vuol fare?</p>
<p>S.: Sì, lo so.</p>
<p>K.: Che cosa vorrebbe fare? Vorrei essere la regina d'Inghilterra, o qualcuno di ancora più grande, ma non posso. Non ne ho le possibilità. Pensando a ciò che vorremmo fare, pensiamo a qualcosa che ci dia piacere, soddisfazione. Questo è ciò che vogliamo tutti: agio, piacere, soddisfazione. "Questo è ciò che voglio fare perché mi darà soddisfazione". Poi, quando incontriamo un ostacolo, non sappiamo come affrontarlo e ci diamo alla fuga. Vede, è una domanda davvero complessa; non è facile sapere con precisione che cosa si vuol fare. Per questo le ho domandato se forse non le sto chiedendo troppo. Oppure, già alla sua età, ha un'idea precisa di cosa farà, non solo l'anno prossimo ma per il resto della vita?</p>
<p>S.: Non siamo poi così giovani.</p>
<p>K.: Non so. Non so se siete troppo vecchi o troppo giovani. Sta a lei saperlo, non a me. Glielo chiedo perché lo esamini.</p>
<p>S.: Alcuni di noi sono già vecchi. Siamo già modellati. Abbiamo già fatto esperienze che ci hanno disilluso della vita.</p>
<p>K.: Ieri abbiamo parlato della continua preoccupazione per noi stessi. E la preoccupazione per noi stessi non ruota sempre attorno a qualcosa che ci dà piacere? "Voglio fare quella determinata cosa perché mi darà un'enorme soddisfazione". Ma come affrontiamo tutto ciò? Oltre alla geografia, alla storia e alla matematica, non dovremmo anche ricevere un'istruzione per scoprire da noi stessi come vivere in questo mondo terribile? Non fa parte anche questo dell'istruzione? Come pensa di educare se stesso ad affrontare la vita? Si aspetta forse che qualcuno glielo insegni, come per la matematica e le altre materie?</p>
<p>S.: No.</p>
<p>K.: No? Ne è sicuro? Se nessuno la educa al lato psicologico, interiore, della vita, come farà da solo? Si educherà da se stesso? Lei sa che cosa sta accadendo nel mondo? A parte le guerre, le carneficine e le altre mostruosità, alcune persone che pensano di sapere pretendono di educarla, e non solo per quanto riguarda il sapere tecnologico, che è chiaro e preciso. L'altro giorno, alla televisione, un vescovo diceva: "La conoscenza di Dio è amore, e se ci manca la conoscenza di Dio non possiamo vivere, perché la vita diventa priva di senso". Ascoltando l'affermazione fatta con molta enfasi da un notissimo vescovo, o qualunque fosse il suo titolo, mi sono detto: voglio imparare, voglio scoprirlo, voglio essere istruito. Portava argomenti molto validi, ma osservando la sua cotta, il solino e la berretta, ci diciamo: "Il solito vecchio prete che ripete le solite vecchie cose", e non gli prestiamo fede. Poi arriva un altro che offre un modello di vita apparentemente logico e ragionevole, e grazie al suo modo di presentarsi, di vestire e di muoversi (conosciamo bene tutti i trucchi), ci diciamo: "Sì, in questa persona c'è qualcosa". Lo ascoltiamo e, ascoltandolo, veniamo condizionati dalle sue parole. Non è così?</p>
<p>S.: Dipende da come ascolto.</p>
<p>K.: Se non sa come ascoltare il vescovo, dirà: "Molto ragionevole. Afferma che abbiamo vissuto così per duemila anni, nella conoscenza di Dio, e questa è la via giusta". Lo ascolto, qualcosa mi attira e lo accetto: sono stato influenzato da lui. Sono altrettanto influenzato da chi mi dice: "Fai così, e otterrai l'illuminazione". Sono influenzato da tutte le parti. Che cosa farò? Voglio educare me stesso, perché vedo con chiarezza che gli altri non possono farlo perché non hanno prima educato se stessi, non sono mai entrati dentro di sé esaminando, esplorando, cercando, guardando e osservando. Si sono sempre conformati a un modello e vogliono insegnare anche a me a vivere all'interno di quel modello, che sia il modello zen, il modello cristiano o il modello comunista. Non hanno educato se stessi nel senso che stiamo dando alla parola, anche se sono abilissimi nel ragionamento e nella dialettica. Poiché nessuno è in grado di educare la mia interiorità, da dove comincerò? Capisco che, se non lo faccio, diventerò un essere umano sbilenco. Sarò abilissimo nello scrivere saggi e prenderò una laurea, e poi? E poi ignorerò la globalità della mia vita. Come posso educare me stesso, acquisire la maturità in un campo in cui pochissimi si sono presi la briga di investigare, di indagare? Oppure l'hanno fatto e poi hanno imposto le loro scoperte ad altri, senza aiutarli a trovare da soli. Capisce a cosa mi riferisco? Freud, Jung, Adler e gli altri psicologi, che hanno esplorato questo campo facendo determinate scoperte, riportano tutti i comportamenti ai condizionamenti dell'infanzia. Hanno delineato un certo modello, possiamo indagare in questa direzione e approfondire alcuni fatti, ma così facendo non stiamo imparando su noi stessi, stiamo imparando secondo qualcun altro. Vedendo che cos'è la vita, ciò che sta accadendo nel mondo (guerre, antagonismi, politici, preti, hippies con la loro piccola filosofia, droghe, comuni e odio di classe), come farà a trovare da se stesso? Questo è ciò che accade all'esterno, e interiormente siamo ambiziosi, avidi, invidiosi, brutali, violenti e ci sfruttiamo l'un l'altro. Sono fatti, non sto esagerando.</p>
<p>Vedendo tutto ciò, che cosa posso fare? Mi adeguerò a un modello comodo, che mi consente di fare ciò che voglio, che mi soddisfa? Se non c'è in voi una scintilla, una fiamma, adesso che avete quindici, sedici, venti o venticinque anni, quando ne avrete cinquanta sarà molto più difficile. Sarà molto difficile cambiare. Allora, che cosa posso fare? Come posso affrontare tutto questo, guardarlo, ascoltare il terribile rumore del mondo: preti, tecnocrati, dotti, lavoratori e scioperi? Sceglierò un rumore che mi attira particolarmente e lo seguirò per tutta la vita? Che cosa farò? Non è un problema semplice, ma molto complesso.</p>
<p>S.: Io voglio sperimentare.</p>
<p>K.: Sperimentare?</p>
<p>S.: Lasciare che le cose mi accadano.</p>
<p>K.: Ascolti quello che le dico. Vedendo tutto questo, non so che cosa fare. Non sapendo cosa fare, cercherò una facile via d'uscita come faccio di solito. Non inganni se stesso, è un problema estremamente complesso.</p>
<p>S.: Cercare una facile via d'uscita non è reale.</p>
<p>K.: Aspetti. Non sono ancora sicuro, mi trovo ad affrontare questo tremendo parapiglia, urla e spintoni, e scopro che c'è una facile via d'uscita: farmi monaco. È ciò che accade in alcune parti del mondo in cui non si ha più nessuna fiducia nei politici, negli scienziati, nei tecnici e nei predicatori. Allora si pensa: "Rinuncio a tutto questo e divento un monaco solitario con la ciotola delle elemosine". In India accade così. O, non sapendo che cosa fare, ci lasciamo andare alla deriva un giorno dopo l'altro, senza farci più domande. Oppure, se siamo costretti a trovare una via di fuga, ci forziamo o ci uniamo a un gruppo che pensa di essere all'estrema avanguardia. Farete anche voi così? Se avessi un figlio, una figlia, sarebbe questa la mia preoccupazione di genitore. Sarebbe una preoccupazione enorme. Anche Brockwood partecipa a questa preoccupazione, perché è terribilmente importante. Potete andare all'università, laurearvi e trovare un lavoro, ma non basta. Una via di fuga non risolve niente. Se avessi un figlio o una figlia, mi preoccuperei dell'educazione che riceverebbero in campi per i quali non nutrono nessun interesse, da educatori che non saprebbero aiutarli a conoscere l'immenso campo che non viene nemmeno preso in considerazione. A mio figlio, o mia figlia, direi: "Ascolta il putiferio del mondo. Non prendere posizione, non saltare alle conclusioni, ma ascolta. Non dire che un rumore è migliore di un altro, sono tutti rumori. Anzitutto, ascoltali. E ascolta anche i tuoi rumori, il tuo chiacchiericcio, i tuoi desideri, 'voglio essere questo e non voglio essere quello', e scopri che cosa significa ascoltare. Scoprilo tu, non lasciare che te lo dicano altri. Discutiamolo assieme per scoprire che cosa significa. Scopri che cosa significa pensare, perché pensi e qual è il retroterra dei tuoi pensieri. Osservati, ma che non sia un'osservazione egoistica. Osservando, dai estrema attenzione ai possibili allargamenti di te stesso". Infatti, osservandosi, c'è il tremendo rischio dell'atteggiamento egocentrico. Se fossi un genitore mi preoccuperei enormemente dell'educazione dei giovani in questo campo di cui non c'è reale comprensione e in cui non abbiamo nessun aiuto. Vorrei discutere assieme come pensate, perché pensate e che cosa pensate. Non per cambiare, reprimere o sconfiggere, ma per scoprire perché pensiamo. Chiedetevelo! Non so se avete notato che la maggior parte dei libri, la struttura sociale, religiosa, morale ed etica, i rapporti interpersonali, si basano sul pensiero. 'Giusto' e 'sbagliato', 'si deve' e 'non si deve', si fondano sulla struttura stessa del pensiero. E voglio scoprire se questo è il modo di vivere, basando tutto sul pensiero, su ciò che mi piace e ciò che non mi piace, su ciò che voglio e che non voglio fare.</p>
<p>Brockwood Park, 24 giugno 1971</p>

<h2>Qual è il rapporto tra l'insegnamento di Krishnamurti e la verità?</h2>
<h3>I</h3>
<p>Studente 1: Possiamo discutere il rapporto tra l'insegnamento di Krishnamurti e la verità?</p>
<p>Studente 2: Può esistere un insegnamento, o esiste solo la verità?</p>
<p>Krishnamurti: Non potrebbe essere l'espressione della verità? Le possibilità sono due: o colui che parla lo fa a partire dal silenzio della verità, oppure a partire dallo strepito dell'illusione che pensa essere la verità.</p>
<p>S.: E così fa la maggior parte delle persone.</p>
<p>K.: E quindi?</p>
<p>S.: Quindi può nascere confusione tra le parole e la verità.</p>
<p>K.: No, le parole non sono la verità. Per questo abbiamo detto che la parola nasce o dal silenzio della verità o dallo strepito dell'illusione.</p>
<p>S.: Se una persona sente di parlare dal silenzio della verità, aumenta la possibilità che le sue parole siano prese per verità.</p>
<p>K.: Procediamo con calma, è un punto interessante. Chi giudica la verità delle parole? L'ascoltatore, il lettore? Lei che conosce i testi dell'Induismo, il Buddhismo, le Upanishad, e ciò che contengono, è in grado di giudicare? Come potremo scoprirlo? Sente parlare una persona e si chiede se sta davvero parlando dallo straordinario silenzio della verità o se a partire dai suoi condizionamenti infantili, e così via. Parla in conseguenza di un condizionamento o di un altro? Come farà a scoprirlo? Come pensa di affrontare il problema?</p>
<p>S.: Posso scoprire se ciò che ascolta un insegnamento è il mio strepito interiore?</p>
<p>K.: Appunto per questo le chiedo quale criterio, quale metro di misura applica dicendo: "Sì, è vero". Oppure dice: "Non lo so"? Le sto chiedendo qual è il suo modo di agire. O forse non sa ed esamina, indaga non se l'altro sta parlando dal silenzio o dai condizionamenti, ma per cogliere la verità in ciò che viene detto? Vorrei sapere se quelle parole vengono dal silenzio o dal condizionamento, ma non potendolo sapere ascolto quello che viene detto e vedo se corrisponde a verità.</p>
<p>S.: Ma che cos'è che lo considera vero?</p>
<p>K.: Diciamo che occorre essere vivi alle cose. Ascoltiamo una persona che parla e vogliamo capire se sono semplici parole o se sono verità.</p>
<p>S.: Se sono giunto alla conclusione che sono verità, non sto più ascoltando.</p>
<p>K.: No. Io non so, e tutta la mia vita è incentrata su questo problema, non solo per pochi anni o giorni. Voglio scoprire la verità. Sta parlando sulla base delle esperienze, delle conoscenze, o niente di tutto ciò? Dobbiamo farci questa domanda perché molti parlano sulla base delle loro nozioni. Non so che cosa farà lei, ma le dico che cosa farei io. Metterei completamente da parte la persona che parla e la sua influenza. Non voglio farmi influenzare, e perciò sono scettico, dubbioso e molto cauto. Ascolto senza dire 'so' o 'non so', ma con atteggiamento scettico, per capire.</p>
<p>S.: Lo scetticismo presuppone un'inclinazione al dubbio, che è già un pregiudizio.</p>
<p>K.: No, il mio scetticismo significa che non accetto qualcosa solo perché viene detta.</p>
<p>S.: Ma propende per il dubbio, per la negazione.</p>
<p>K.: Uso la parola 'dubbio' nel senso di sottoporre a esame. Mettiamola in un altro modo. Mi chiedo: "Sto mettendo in dubbio a partire da un mio pregiudizio?". È una domanda che non mi sono mai posto, e la esploro. Metto da parte tutto il resto: la reputazione dell'oratore, il fascino, il modo di vestire. Non voglio né accettare né rifiutare: voglio ascoltare per capire. È un pregiudizio, questo? Ascolto attraverso le nozioni che ho accumulato in materia di religioni, attraverso ciò che dicono i libri o gli altri, oppure attraverso ciò che mi dice la mia esperienza?</p>
<p>S.: Posso ascoltare solo se ho abbandonato tutto questo.</p>
<p>K.: Ma l'ho abbandonato? Oppure sto ascoltando proprio attraverso tutto questo? Se l'ho abbandonato, allora posso davvero ascoltare con attenzione quello che viene detto.</p>
<p>S.: Oppure ascolto attraverso tutto ciò che so dell'oratore?</p>
<p>K.: Ho detto che ho già messo da parte la sua reputazione. Ma sto ancora ascoltando attraverso le nozioni prese dai libri e le esperienze, e quindi paragonando, giudicando e valutando? Se è così, non potrò capire se ciò che dice è vero. Posso abbandonare tutto ciò? Sono appassionatamente intenzionato a capire. Perciò, almeno per la durata dell'ascolto, metterò da parte tutto ciò che so già. Vado avanti. Voglio capire, ma non cerco di farmi persuadere con facilità, non voglio farmi catturare dalla logica o dall'intelligenza dei ragionamenti. Posso ascoltare sbarazzandomi completamente del passato? Si tratta di questo. E lei? Allora il mio rapporto con chi parla sarà totalmente diverso. Allora ascolterò a partire dal silenzio. È un punto molto interessante. Io ho risposto per me. Siamo una dozzina: voi come rispondereste? Come sapete se ciò che viene detto è vero?</p>
<p>S.: Io lascerei da parte la parola 'verità'. Usarla presuppone la capacità di giudicare che cos'è vero, possedere una definizione della verità o conoscerla già, il che significa che non si ascolta più.</p>
<p>K.: Non vuole capire se ciò che le viene detto è falso, se è un condizionamento mentale, se nasce da un rifiuto e quindi da una reazione?</p>
<p>S.: So che non posso ascoltare con una mente condizionata. C'è un altro problema: se abbandono tutto ciò che so e ascolto in silenzio, in questo silenzio c'è la verità?</p>
<p>K.: Non lo so. E una delle cose che devo scoprire. Lei, che risposta darebbe?</p>
<p>S.: Penso che prima di tutto occorra essere sensibili al falso. Sentire che c'è qualcosa di falso, di incoerente.</p>
<p>K.: Anche la logica può essere falsa.</p>
<p>S.: Sì. Non mi riferisco alla logica, ma alla sensibilità che avverte se nella globalità del discorso c'è qualche sotterfugio. Ritengo che una delle domande sia: "Mi sto ingannando da me?".</p>
<p>K.: Le domando perdono, ma le chiedo di nuovo: come sa che le parole che ascolta sono vere? Può essere che l'oratore, ingannandosi, sia preda dell'illusione di dire davvero la verità? Che cosa ne pensa?</p>
<p>S.: Ognuno deve capirlo da sé, esaminare in profondità.</p>
<p>K.: Una persona si può ingannare in modo tremendo!</p>
<p>S.: Bisogna perforare tutti gli strati dell'autoinganno e andare oltre.</p>
<p>K.: Se io fossi uno straniero, le chiederei: "Lei ha ascoltato quest'uomo a lungo, come sa che dice la verità?". Come fa a saperlo?</p>
<p>S.: Potrei dire di aver ascoltato ciò che ha detto e che sono stato in grado di verificare che ogni punto era giusto, che non ho trovato contraddizioni.</p>
<p>K.: No. La domanda è: come sapere se è vero? Non sto parlando di logica, di contraddizioni, e tutto il resto. La sensibilità personale, l'esame personale, l'indagine personale, sono sufficienti?</p>
<p>S.: Se si segue fino in fondo, se si vedono tutti i possibili autoinganni e se si può dire che l'ascolto ha prodotto un cambiamento dentro di sé, forse non è ancora una rivoluzione totale, ma è un cambiamento.</p>
<p>K.: Può accadere che facendo una passeggiata e contemplando le montagne in silenzio, al ritorno a casa siano avvenute determinate cose. Segue quello che sto dicendo?</p>
<p>S.: Sì. Ascoltiamo persone che parlano sulla base delle proprie conoscenze, poi ascoltiamo lei, ed è qualcosa di completamente diverso.</p>
<p>K.: In questo modo ha risposto alla domanda?</p>
<p>S.: Ho ricevuto una lettera in cui mi si chiedeva se sono d'accordo con tutto ciò che dice Krishnamurti. "Non dice forse di dubitare di tutto quanto afferma?". L'unica risposta che sono stato in grado di dare fu: "Per me è evidente".</p>
<p>K.: Per lei può essere evidente e nello stesso tempo può essere un'illusione. È una cosa difficile e delicata.</p>
<p>S.: Ritengo che il pensiero non possa mai avere una sicurezza in quest'ordine di problemi. È tipico del pensiero voler essere sicuro di non ingannarsi, di star ascoltando la verità. Il pensiero non smetterà mai di chiederselo, ed è giusto che faccia così, ma non potrà mai arrivarci, non potrà mai saperlo.</p>
<p>K.: Abbiamo discusso di questo problema, anche se in termini diversi, con il dottor Bohm. Se ricordo bene, abbiamo detto: C'è un silenzio che non è la parola, che non sia immaginato né indotto? Esiste tale silenzio, ed è possibile parlare a partire da esso?</p>
<p>S.: La domanda chiedeva se le parole provengono dalla percezione, dal silenzio o dalla memoria.</p>
<p>K.: Esatto.</p>
<p>S.: La domanda era se le parole comunicano direttamente e vengono dalla vacuità, dal silenzio, oppure no.</p>
<p>K.: Questa è la vera domanda.</p>
<p>S.: È stata fatta l'immagine di un tamburo che vibra grazie al proprio vuoto interno.</p>
<p>K.: Sì. Questa risposta, e quelle date da altri, l'hanno soddisfatta?</p>
<p>S.: No.</p>
<p>K.: Lei che cosa pensa?</p>
<p>S.: Le stesse parole usate negano la possibilità di essere soddisfatti o di capire intellettualmente. È qualcosa che non ha nulla a che fare con tutto questo.</p>
<p>K.: Supponiamo che io la ami e che abbia fiducia in lei. Poiché mi fido di lei, e lei di me, niente di tutto ciò che mi dirà sarà una menzogna e non mi ingannerà in nessun caso. Non mi dirà nulla che per lei non sia vero.</p>
<p>S.: Potrebbe capitare per ignoranza...</p>
<p>K.: Se io le credo, e lei crede a me, c'è un rapporto di fiducia, di confidenza e di amore. In una coppia, marito e moglie si fidano l'uno dell'altro. Possiamo farlo anche qui? Infatti, come lei ha sottolineato, posso ingannarmi attraverso la logica, la ragione e tutto il resto. Milioni di persone fanno così. Posso anche vedere il pericolo di amare la figura di un prete, che può rovinarmi per sempre.</p>
<p>S.: Se amo qualcuno, proietto su di lui ogni tipo di illusione.</p>
<p>S2.: Penso che fiducia, indagine, logica e tutto quanto vadano assieme all'amore.</p>
<p>K.: Anche questo è molto pericoloso.</p>
<p>S.: C'è qualche modo di evitare il pericolo?</p>
<p>K.: Non voler cadere nell'illusione.</p>
<p>S.: Possiamo dire che la verità si trova nel silenzio da cui nasce l'insegnamento?</p>
<p>K.: Ma voglio anche sapere come nasce il silenzio! Può essere una mia invenzione. Posso essermi impegnato anni per raggiungere una mente silenziosa, condizionandola, chiudendola in una gabbia e dicendo: "Meraviglioso, sto sperimentando il silenzio!". È un pericolo. Anche la logica è pericolosa, e anche il pensiero. Vedo tutti i pericoli che mi circondano. Sono minacciato da tutti questi pericoli, ma voglio capire se quello che mi dicono è vero.</p>
<p>S.: Per poterci anche solo avvicinare alla domanda, la percezione dev'essere pura e avvenire nello stato di silenzio, del silenzio vero e non immaginario?</p>
<p>K.: Il dottor Bohm è uno scienziato, un fisico. Ha un pensiero esatto e logico. Se gli chiedessero: "Le cose che dice Krishnamurti sono vere?", che cosa potrebbe rispondere?</p>
<p>S.: Non si deve andare al di là dei limiti della logica, il dottor Bohm come chiunque altro?</p>
<p>K.: Ma se gli chiedono: "Per favore, voglio davvero sapere se quell'uomo dice la verità"?</p>
<p>S.: Sta forse dicendo di usare lo strumento della logica per saperlo?</p>
<p>K.: No. Ma m'interessa molto perché ho sentito molte persone irrazionali e approssimative sostenere che quell'uomo dice la verità. Ma se chiedo a un pensatore serio, molto attento all'uso delle parole: "La prego di dirmi la verità, senza tortuosità nascoste", come mi risponderà?</p>
<p>S.: Qualche giorno fa l'hanno accusata di girare sempre nello stesso solco. Che cosa ha visto esaminando quelle parole?</p>
<p>K.: Le ho esaminate sotto diversi punti di vista e non credo di girare nello stesso solco, anche se è sempre possibile. Ho esaminato a lungo il punto e poi l'ho abbandonato. Se dopo un attento esame lasciamo andare, qualcosa accade. Qualcosa di nuovo. Ma io le chiedo: quell'uomo dice la verità?</p>
<p>S.: Per me è così, ma non posso comunicarlo. È qualcosa che ho capito di persona e anche lei deve capirlo da sé. Deve verificarlo nella propria mente. È tutto ciò che posso dire, non sono in grado di comunicarlo. Penso di voler sapere con che cosa risponderebbe a questa domanda. Con la scienza, la logica, la sua intelligenza? Da che cosa scaturirebbe la sua risposta?</p>
<p>K.: Da che cosa capirebbe, nel suo profondo, in quanto essere umano, che sta dicendo la verità? Voglio sentirlo. Mi oppongo alla logica e a tutto il resto. Ne abbiamo già discusso. Se questa non è la via giusta, quale sarà?</p>
<p>S.: Ci sono persone molto intelligenti che dicono più o meno le stesse cose, che hanno un'ottima comprensione intellettuale, e affermano di dire il vero.</p>
<p>K.: Sì, in India ripetono tutti: "Tu sei il mondo". È il nuovo slogan.</p>
<p>S.: Per riuscire a comunicare, dovrei parlare dal silenzio che abbiamo indicato.</p>
<p>K.: La prego, sia diretto con me. Voglio sapere se Krishnamurti dice il vero. Il dottor Bohm lo conosce da molti anni e ha una mente ben allenata. Potrei chiederlo a lui.</p>
<p>S.: Tutto ciò che potrebbe dire è: "Sì, lo conosco e ha influenzato la mia vita. L'ha cambiata". E all'improvviso può scattare qualcosa nel suo interlocutore.</p>
<p>K.: No. Voglio sentirlo dalla sua bocca.</p>
<p>S.: Ma lei pretende delle prove!</p>
<p>K.: No. È una questione seria, non per dare spettacolo o intellettualizzare. È un interrogativo fondamentale.</p>
<p>S.: Potrà mai ottenere una risposta? O forse è una falsa domanda?</p>
<p>K.: Lo è?</p>
<p>S.: Potrei dire che ho sentito che parla dalla vacuità e per percezione diretta.</p>
<p>K.: Esatto. La percezione diretta non è collegata alla logica?</p>
<p>S.: Non viene dalla logica.</p>
<p>K.: Ma lei è logico.</p>
<p>S.: In seguito, non nell'immediato momento.</p>
<p>K.: Quindi mi sta dicendo: ho capito che quell'uomo dice il vero perché ho avuto la percezione diretta, intuitiva, di ciò che dice.</p>
<p>S.: Sì.</p>
<p>K.: Faccia attenzione, perché ho sentito il discepolo di un certo guru dire esattamente la stessa cosa.</p>
<p>S.: Io ho sentito dire la stessa cosa da un guru, ma è bastato esaminarla logicamente per vedere che era un'assurdità. Mettendo a fronte il fatto e la logica, ho visto che non quadrava. Perciò vorrei aggiungere che, oltre alla percezione diretta, ho esaminato logicamente quanto lei dice.</p>
<p>K.: Lei afferma di non essere stato accecato dalla sua percezione, e che la logica l'ha suffragata.</p>
<p>S.: Sì, la logica e la realtà di fatto.</p>
<p>K.: Quindi, prima la percezione e poi la logica. E non prima la logica e poi la percezione.</p>
<p>S.: Sì, così deve essere sempre.</p>
<p>K.: Attraverso la percezione, e poi attraverso la logica, lei ha visto che è vero. Ma i cristiani non hanno forse fatto lo stesso?</p>
<p>S.: La logica non basta, occorre anche considerare il comportamento. I cristiani affermano certe cose ma non si comportano di conseguenza.</p>
<p>K.: E questo non è tremendamente pericoloso?</p>
<p>S.: Certo che lo è.</p>
<p>K.: Intende dire che bisogna procedere tra i pericoli?</p>
<p>S.: Sì.</p>
<p>K.: Ora comincio a capire quanto afferma. Bisogna attraversare un terreno irto di pericoli, di trappole e di serpenti.</p>
<p>S.: Cioè, occorre essere perfettamente svegli.</p>
<p>K.: Questa persona ritiene che si tratti di una cosa molto pericolosa. Afferma che, per capire se Krishnamurti dice il vero, bisogna essere pronti ad attraversare un terreno pieno di trappole. Dico bene?</p>
<p>S.: Sì.</p>
<p>K.: Attraversare un campo minato, camminare sul filo del rasoio. Lei è disposto a farlo? Tutto il nostro essere grida: "Stai attento!"</p>
<p>S.: È l'unico modo per fare qualunque cosa.</p>
<p>K.: Ho imparato a essere consapevole dei pericoli e ad affrontarli senza nessuna sicurezza. Ma il mio interlocutore può dire: "È troppo", e andarsene. Voglio arrivare proprio a questo. La mente, che è stata condizionata per secoli a volere la sicurezza, può rinunciarvi e dire: "Mi inoltrerò tra i pericoli"? Questo è quanto stiamo dicendo. È logico e illogico nello stesso tempo.</p>
<p>S.: È il principio che guida la scienza.</p>
<p>K.: Sì, esatto. Implica anche il non credere a nessuno, a nessun guru e a nessun profeta. Credo a mia moglie perché mi ama e io la amo, ma questo non ha a che fare con la nostra ricerca.</p>
<p>S.: Occorrerebbe definire anche la parola 'pericolo'. Da un certo punto di vista è pericoloso, ma dall'altro no. Devo indagare. Ciò che è molto pericoloso è il mio condizionamento.</p>
<p>K.: Quindi stiamo affermando: "Sono passato attraverso il pericolo e ne ho visto la logica. Attraverso la percezione del pericolo ho scoperto la verità espressa da Krishnamurti. Non mi offre nessuna sicurezza, nessuna certezza, contrariamente a chiunque altro".</p>
<p>S.: La sicurezza è il pericolo più grande.</p>
<p>K.: Certamente.</p>
<p>S.: Il suo è il metodo scientifico. Gli scienziati affermano che qualunque postulato contiene il rischio di essere falso.</p>
<p>K.: Assolutamente giusto. Ho imparato molte cose, e lei? Arriva qualcuno, da Seattle, Sheffield o Birmingham, e si sente dire: "Ho visto che Krishnamurti dice la verità perché ho avuto una percezione suffragata dalla logica". È ragionevole. La mia percezione mi dice che il terreno in cui procedo è irto di trappole, di pericoli. Perciò devo essere assolutamente sveglio. Il pericolo è là dove non c'è sicurezza. Qualunque guru, qualunque prete offre sicurezza. Vedendo l'illogicità del cammino sicuro, accetto l'illogicità del cammino insicuro.</p>
<p>S.: Non lo definirei illogico. Non è illogico, ma è il modo in cui deve operare la logica.</p>
<p>K.: Certo. Stiamo affermando che la percezione diretta, l'intuizione e la sua elaborazione esigono una grande logica, una grande capacità di pensare con chiarezza? Ma non è vero che la chiarezza di pensiero porti all'intuizione.</p>
<p>S.: Se la logica non porta alla percezione, che cosa fa esattamente?</p>
<p>K.: Educa la mente, la aguzza. Ma anche questo non porta necessariamente all'intuizione.</p>
<p>S.: La percezione non avviene attraverso la mente?</p>
<p>K.: Dipende da che cosa intende per 'mente'. La logica rende la mente acuminata, chiara, oggettiva e lucida. Ma questo non le fornirà l'altro aspetto. La sua domanda è: come interviene l'altro aspetto?</p>
<p>S.: Non ho chiesto questo. La logica aguzza la mente, ma la mente è lo strumento della percezione?</p>
<p>S1.: Si è detto appunto questo: sbarazza la mente dalla confusione, dai detriti.</p>
<p>S.: I detriti si accumulano se non c'è logica.</p>
<p>K.: E senza logica possiamo rimanervi presi.</p>
<p>S.: Se la percezione è vera percezione, e quindi la realtà, perché richiede l'esame della logica?</p>
<p>K.: Abbiamo detto che la percezione opera logicamente, non che ha bisogno della logica. Tutto ciò che fa è ragionevole, logico, lucido e obiettivo.</p>
<p>S.: Logico senza far nulla per renderlo tale.</p>
<p>K.: Esatto.</p>
<p>S.: È come dire che, vedendo con chiarezza tutto ciò che contiene questa stanza, non si trova nulla di illogico in ciò che si vede.</p>
<p>K.: Esattamente. La percezione allontana per sempre la confusione e i detriti, di modo che la mente non ne accumula altri e non deve darsi continuamente da fare per sbarazzarsene. È questa la sua domanda?</p>
<p>S.: Penso che la percezione possa raggiungere un livello in cui la mente è sempre limpida. Credo che in un certo momento possa farlo.</p>
<p>K.: In un certo momento ho una percezione. Poi, nell'intervallo tra due percezioni, i detriti tornano ad accumularsi. La domanda è: può la percezione essere continua, di modo che i detriti non si accumulino? In altre parole: la percezione tiene la mente costantemente sgombra?</p>
<p>S.: C'è differenza tra percezione e intuizione?</p>
<p>K.: Per ora non dividiamole, prendiamo le due parole come sinonimi. Ciò che vogliamo sapere è questo: la percezione è intermittente? Se è così, durante gli intervalli i detriti si accumulano e il campo deve essere ripulito di nuovo. Oppure la percezione dà una chiarezza così intensa che non restano più detriti?</p>
<p>S.: Nel senso che, se accade una volta, è per sempre?</p>
<p>K.: È quello che stiamo cercando di capire. Evitiamo di usare le parole 'continuo' o 'mai più'. Rimaniamo sulla domanda se la mente, una volta avvenuta la percezione, accumulerà ancora detriti, confusione. Solo quando la percezione viene oscurata dai detriti ha inizio il processo di pulizia. Ma se la percezione permane, come potrebbe esserci accumulo?</p>

<h3>II</h3>
<p>Krishnamurti: Stiamo indagando come sia possibile capire se ciò che dice Krishnamurti è vero. Potrebbe essere intrappolato nei suoi condizionamenti, nelle sue illusioni, e non essendo riuscito a liberarsene potrebbe aver raccolto una serie di argomentazioni, di parole, che chiama verità. Come fare per sapere se ciò che dice è reale, veritiero e durevole? Il dottor Bohm ha detto che se si ha un'intuizione, una percezione diretta di ciò che viene detto, non c'è più alcun dubbio che quella sia la verità. Quindi si può sottoporre l'intuizione a esame logico per dimostrare che la nostra percezione è vera. Ma si tratta di una percezione di breve durata, intermittente, e quindi che permette l'accumulo di detriti, di tutto ciò che blocca la percezione, o basta che la percezione avvenga una sola volta? Oppure tiene spalancata la porta rendendo l'intuizione continua?</p>
<p>Studente: Significa che in lei non c'è mai nessuna confusione?</p>
<p>K.: Siamo arrivati al punto. Una persona ha una percezione, un'intuizione che ha in se stessa un senso, una logica e una capacità di azione. Questa azione sarà totale, perché in questo momento la percezione è totale. Ma le azioni successive offuscheranno la percezione? Oppure una percezione annulla per sempre la confusione?</p>
<p>S.: Mi pare che abbiamo già detto che in questo si cela un pericolo. Se dico: "La mia azione è sempre giusta"...</p>
<p>K.: Questo sì, è pericoloso!</p>
<p>S.: Abbiamo detto che anche nella logica ci sono dei pericoli. Potremmo pensare di aver avuto un'intuizione che non abbiamo avuto affatto.</p>
<p>K.: Supponiamo che io riesca a capire e ad agire, per poi affermare: "Questa è un'azione totale, perfetta". Alcuni leggono la Gita, agiscono basandosi su di essa, e chiamano tutto ciò intuizione. La loro azione è strutturata su ciò che hanno letto, ma affermano che è un'azione totale. Ho udito molti fare questa affermazione, così come molti cattolici e protestanti immersi nella Bibbia. Stiamo camminando su un terreno molto pericoloso e dobbiamo essere molto svegli.</p>
<p>S.: Lei ha aggiunto che in tutto questo la mente trova sicurezza.</p>
<p>K.: La mente cerca sempre una sicurezza, e quando la sua sicurezza è minacciata la cerca nell'intuizione, nella percezione diretta.</p>
<p>S.: In una intuizione illusoria.</p>
<p>K.: Sì, per trasformare l'intuizione in sicurezza. La domanda successiva è questa: la percezione diretta è soggetta a cadute? Voglio dire, un giorno vedo con chiarezza e ho una percezione diretta, che poi svanisce e ritorna la confusione. In seguito si presenta di nuovo la percezione, seguita dall'azione, e di nuovo lascia il posto alla confusione, e così via. Accade così? Oppure la confusione svanisce per sempre dopo una profonda intuizione?</p>
<p>S.: Stiamo parlando di una percezione totale?</p>
<p>K.: Sì. Se la percezione è totale, globale, non c'è mai confusione, in qualunque momento. Ma possiamo ingannarci pensando di avere una percezione globale e agire di conseguenza, aumentando così la confusione.</p>
<p>S.: Può anche esserci il pericolo di avere una reale intuizione, senza autoinganni, che da essa nasca una determinata azione che poi trasformiamo in una formula standard, interrompendo così l'intuizione. C'è un'intuizione reale da cui nasce una determinata azione che pensiamo sia sempre la cosa giusta da fare.</p>
<p>K.: In genere accade proprio così.</p>
<p>S.: Trasformare un'azione in un modello, invece di continuare a osservare, non è una corruzione della percezione diretta? È come guardare dalla finestra, vedere qualcosa, e poi guardare di nuovo e aspettarci che sia esattamente come prima. Invece, può darsi che sia cambiato tutto. La prima percezione è genuina, ma smettiamo di guardare e quindi di avere intuizioni.</p>
<p>K.: Sì. Uno scienziato può avere un'intuizione rispetto al suo particolare campo del sapere e utilizzarla per applicazioni pratiche completamente avulse dalla sua vita. La percezione di cui stiamo parlando non riguarda una ricerca specifica ma la vita quotidiana.</p>
<p>S.: Ed essendo una globalità, c'è continuità.</p>
<p>K.: Sì.</p>
<p>S.: Penso che non abbiamo ancora esaminato a fondo il pericolo. Lei ha detto che qualcuno l'ha accusata di girare sempre nello stesso solco.</p>
<p>K.: Sì, su un'unica rotaia.</p>
<p>S.: E non ha replicato immediatamente: "No, perché ho avuto un'intuizione perfetta".</p>
<p>K.: Sarebbe stato terribile!</p>
<p>S.: Invece, ha considerato l'accusa per vari giorni.</p>
<p>K.: Certo.</p>
<p>S.: Sto cercando di capire dove vogliamo arrivare. Forse stiamo dicendo che c'è un'intuizione che non permette il riformarsi della confusione, ma non stiamo dicendo che ce ne sia una specifica.</p>
<p>K.: Sì, esatto. Lei affermerebbe che se c'è stata una percezione totale, ovviamente non illusoria, non ci può più essere confusione?</p>
<p>S.: Sembra un'affermazione logica.</p>
<p>K.: Ciò significa che, giorno dopo giorno, non c'è più confusione.</p>
<p>S.: Perché allora considera necessario continuare a guardare?</p>
<p>K.: Perché posso ingannarmi. È un terreno pericoloso e devo stare in guardia, tenere gli occhi aperti.</p>
<p>S.: Dire che un'intuizione di questo genere cancella del tutto la confusione, è di per sé un'intuizione? Non potremmo ingannarci?</p>
<p>K.: Certo. Per questo dobbiamo stare all'erta.</p>
<p>S.: Vuol dire che, anche dopo un'intuizione reale, resta la possibilità di ingannarci?</p>
<p>K.: No. Ho un'intuizione profonda, totale, globale. Qualcuno mi dice: "Guarda che ti stai ingannando". Ribatterò immediatamente: "No, non mi posso ingannare perché la mia percezione è stata globale", oppure ascolterò e osserverò con mente fresca? Ciò non significa negare la percezione, ma osservare in modo nuovo se è reale o illusoria.</p>
<p>S.: È necessariamente un processo intellettuale?</p>
<p>K.: No, no. Direi che è entrambe le cose: intellettuale e non verbale.</p>
<p>S.: La percezione è qualcosa che è già presente e che dobbiamo solo...</p>
<p>K.: Questo ci porta in un terreno pericoloso. Gli induisti dicono che Dio è sempre dentro di noi, la divinità profondamente nascosta, l'anima o Atman che è soltanto celato. Basta togliere la confusione, i detriti, per trovarlo. Molti ci credono, ma a me pare una conclusione aprioristica. Abbiamo già concluso che in noi c'è qualcosa di divino, un'anima, l'Atman, o comunque si voglia chiamarlo. Ma una conclusione non potrà mai darci la percezione diretta, globale.</p>
<p>S.: Ciò conduce a un altro problema, perché se neghiamo questa possibilità che cosa ci spingerà a uscire dalla corrente? Vorrebbe dire che uscirne compete solo a pochi individui?</p>
<p>K.: Dicendo 'pochi individui', penso che lei stia ponendo il problema in termini sbagliati, non è vero?</p>
<p>S.: No. Se la possibilità esiste per tutti...</p>
<p>K.: Sì, la possibilità esiste per tutti gli esseri umani.</p>
<p>S.: Per la totalità degli esseri?</p>
<p>K.: Per gli esseri umani.</p>
<p>S.: Allora dev'esserci una certa energia che...</p>
<p>K.: ... è al di fuori o dentro di loro.</p>
<p>S.: Non lo sappiamo.</p>
<p>K.: Perciò, non saltiamo a nessuna conclusione. Se pensiamo di avere una percezione basata su una conclusione, sarà una percezione condizionata e quindi non totale.</p>
<p>S.: Significa che non potremo approfondire la nostra percezione?</p>
<p>K.: Non si può approfondire l'intuizione, la percezione diretta. Si percepisce in modo totale, ecco tutto.</p>
<p>S.: Allora perché parla di indagare sempre più a fondo la mente?</p>
<p>K.: Questo è un altro aspetto.</p>
<p>S.: Sta dicendo che una percezione parziale non è percezione?</p>
<p>K.: Certo che non lo è. È ovvio.</p>
<p>S.: Ma ha parlato di continuare a guardare anche dopo la percezione.</p>
<p>K.: Quando quel tale mi ha detto: "Lei sta invecchiando, gira sempre nello stesso solco", lo ascoltai e per un paio di giorni ho riflettuto e osservato. Perché mi sono detto: "Forse ha ragione".</p>
<p>S.: Stiamo esaminando la possibilità che avesse ragione?</p>
<p>K.: No. Volevo semplicemente esaminare, senza decidere subito per il sì o per il no.</p>
<p>S.: Non può accadere di ricadere in un'abitudine anche dopo una percezione?</p>
<p>K.: C'è una percezione parziale e una percezione totale, usiamo questa distinzione. Se la percezione è totale, non c'è più confusione.</p>
<p>S.: Quindi lei non ricade in un'abitudine?</p>
<p>K.: Non c'è più confusione. È così.</p>
<p>S.: E se le capitasse una lesione al cervello?</p>
<p>K.: Allora non sarebbe più così.</p>
<p>S.: Questa sembra una limitazione, una condizione: lo stato di salute del cervello.</p>
<p>K.: Anzi, la salute di tutto l'organismo. Se lei in un incidente subisce una commozione cerebrale e qualcosa viene gravemente danneggiato, tutto è finito.</p>
<p>S.: Il danno maggiore è scambiare una percezione parziale per la percezione totale.</p>
<p>K.: Occorre esaminare che cosa sia la percezione. Come si produce? È molto importante, no? Non possiamo avere nessuna percezione se la nostra vita è disordinata, confusa e contraddittoria. È ovvio.</p>
<p>S.: La percezione implica un continuo rinnovamento?</p>
<p>K.: No. Quell'energia è esterna o interna? Lei pone sempre la stessa domanda.</p>
<p>S.: La divisione tra esterno e interno non è artificiale? È reale o una semplice illusione?</p>
<p>K.: La percezione richiede energia. L'energia può essere esterna, meccanica, oppure un'energia non meccanica dentro di noi. Sono entrambi concetti mentali. E d'accordo? Sono entrambe conclusioni che vengono accettate o sulla scorta della tradizione o perché siamo giunti noi stessi a questa conclusione. Ma qualunque conclusione impedisce la percezione. Che cos'è, dunque, la percezione? Posso avere una percezione diretta se sono attaccato alla posizione sociale, a mia moglie, ai miei possessi?</p>
<p>S.: Deformano la percezione.</p>
<p>K.: E nel caso di uno scienziato? Ha famiglia e attaccamenti, desidera la posizione, il guadagno e tutto il resto, ma può avere un'intuizione.</p>
<p>S.: Che non è totale.</p>
<p>K.: Infatti la percezione totale può solo avvenire quando non c'è confusione nella nostra vita quotidiana.</p>
<p>S.: Potremmo esaminare meglio questo aspetto? Non può essere che la percezione totale avvenga nonostante la confusione, per spazzarla via?</p>
<p>K.: Se i vetri della finestra sono sporchi, la visione sarà appannata.</p>
<p>S.: In questo caso sarebbe un'intuizione condizionata?</p>
<p>K.: Se, ad esempio, ho paura, la mia percezione non potrà che essere parziale. È un fatto.</p>
<p>S.: Ma non abbiamo bisogno della percezione per mettere fine alla paura?</p>
<p>K.: Se investigo la paura, ho una percezione totale della paura.</p>
<p>S.: Anche il pensiero logico viene distorto dalla paura e dall'attaccamento.</p>
<p>K.: Ho paura. Come abbiamo detto, la paura distorce la percezione. Ma indagando, osservando la paura, scendendovi in profondità, scavandovi dentro e comprendendola, la percezione avviene.</p>
<p>S.: Ciò implica che vi sono cose che possiamo fare per favorire la percezione. Anche se ho paura, e se la paura distorce, la distorsione non è così totale da impedirmi di investigare la paura. Nonostante la distorsione causata dalla paura, c'è sempre questa possibilità?</p>
<p>K.: Capisco che con la mia paura sto distorcendo la percezione.</p>
<p>S.: Giusto, e così inizio a guardare la paura.</p>
<p>K.: A investigarla, a esaminarla...</p>
<p>S.: Ma all'inizio distorcerò anche l'osservazione.</p>
<p>K.: Perciò devo osservare qualunque distorsione. Divento consapevole di tutte le distorsioni in atto.</p>
<p>S.: Credo che la difficoltà stia proprio qui. Come posso esaminare se contemporaneamente distorco?</p>
<p>K.: Ascolti: io ho paura e vedo che la paura alimenta una cosa che è la distorsione.</p>
<p>S.: Per riuscire a vederlo, la paura dev'essere scomparsa.</p>
<p>K.: No, osservo la paura.</p>
<p>S.: Non posso osservare la paura se ne ho paura.</p>
<p>K.: Prendiamo il fatto nudo e crudo: lei ha paura. Ne è conscio, e ciò significa che è diventato consapevole del fatto della paura. In più, osserva anche gli effetti della paura. È chiaro?</p>
<p>S.: Sì.</p>
<p>K.: Osserva sempre più a fondo. Osservando a fondo, lei ha un'intuizione.</p>
<p>S.: Può darsi che io abbia un'intuizione.</p>
<p>K.: No, lei ha un'intuizione. È molto diverso.</p>
<p>S.: Sta affermando che la confusione causata dalla paura non è mai totale, ma lascia sempre aperta la possibilità di un'intuizione.</p>
<p>K.: Sì, se uno osserva, indaga.</p>
<p>S.: Se cerco di capire qualcos'altro mentre sono in preda alla paura, la mia paura me lo impedisce. Invece, posso investigare la paura.</p>
<p>K.: Esattamente. Soffro, e osservo le mie reazioni. Osservando, investigando e scoperchiando, assieme al dispiegarsi del fatto, abbiamo una certa intuizione. Non stiamo dicendo niente di più. Questa intuizione può essere parziale, perciò dobbiamo essere attenti a capire se è parziale. Anche l'azione che ne deriva sarà parziale, benché possa sembrare totale, perciò dobbiamo stare all'erta.</p>
<p>S.: Spesso sembra impossibile avere un'intuizione, perché lei stesso dice: "Se distorco, come potrò vedere?". Ma dice anche che, se c'è una distorsione, l'unica cosa osservabile è la distorsione.</p>
<p>K.: Certo.</p>
<p>S.: Perché ne ha la capacità.</p>
<p>K.: Tutti l'abbiamo.</p>
<p>S.: Vede? La paura che crea la distorsione può essere osservata, per cui non può affermare che la percezione è impossibile.</p>
<p>K.: Sì, ma immediatamente dopo chiudiamo la porta.</p>
<p>S.: È corretto dire che la paura osserva se stessa?</p>
<p>K.: No, no. Ho paura. Guardandola, senza parlare di intuizioni, solo osservandola, vedo i suoi effetti.</p>
<p>S.: Guardare significa essere consapevoli?</p>
<p>K.: Essere consapevoli, senza preferenze. Così potremo osservare gli effetti della paura. Poi, osservando più attentamente, più profondamente e più estesamente, avremo un'intuizione del fenomeno globale della paura.</p>
<p>S.: Ma in un momento di paura continuerò ad avere paura!</p>
<p>K.: Ciò che importa è come osserva la paura, se la osserva come osservatore o se l'osservatore è la cosa osservata. Comprende che l'osservatore è l'osservato, e che nell'azione della paura c'è distorsione, confusione. Allora osserva la confusione prodotta dalla paura e il processo stesso dell'osservazione fa scaturire l'intuizione. Provi e vedrà. Se si autolimita dicendo: "Ho troppa paura, non posso guardare", sta scappando.</p>
<p>S.: Vorrei semplificare, forse troppo. Dicendo che guardare attraverso un vetro sporco distorce la percezione, possiamo anche dire che l'osservazione della paura, che rappresenta il fattore distorcente, equivale a pulire il vetro?</p>
<p>K.: Il punto essenziale è come osserva, come indaga. La percezione avviene solo se non c'è più divisione tra osservatore e osservato. La percezione avviene solo nel processo dell'esplorare, e l'esplorare implica che non vi sia differenza tra l'osservatore e l'osservato. Si osserva il movimento della paura e in questa stessa osservazione c'è intuizione. Penso che sia chiaro. Eppure, Krishnamurti dice: "Io non ho mai fatto così".</p>
<p>S.: Non è mai passato attraverso tutto questo? Allora come sa che è possibile?</p>
<p>K.: Perché è così. Proviamo a discuterne. Supponiamo che lei non sia dovuto passare attraverso tutto questo, ma che lo veda istantaneamente. Vedendolo istantaneamente, il suo pensiero razionale è in grado di spiegarlo. Qualcuno ascolta e dice: "Anch'io vorrei arrivarci". Ma io non devo passare attraverso tutto il processo.</p>
<p>S.: Vuol dire che tutto ciò di cui abbiamo parlato è solo un'indicazione per qualcos'altro? Non dobbiamo passarci attraverso?</p>
<p>K.: Sì. Intendo proprio arrivare a questo.</p>
<p>S.: In altre parole, c'è qualcosa che sgombra immediatamente il terreno?</p>
<p>K.: Sì.</p>
<p>S.: Ma non è il punto principale.</p>
<p>K.: No.</p>
<p>S.: Vuol dire che c'è una scorciatoia?</p>
<p>K.: No, non una scorciatoia. Lei è costretto a passare attraverso la paura, la gelosia, l'ansia e l'attaccamento, oppure può ripulire tutto in un attimo? Occorre proprio attraversare tutto il processo?</p>
<p>S.: Poco fa ha detto di non averlo mai fatto. Grazie a una percezione immediata e totale, può vedere ciò che deve fare chi ha i vetri sporchi per pulirli. Ma anche questo non è necessario: forse c'è un modo diretto, immediato per chi non...</p>
<p>K.: No. Prima ponga la domanda, e vedrà che cosa ne esce. Il dottor Bohm dice a Krishnamurti: "Probabilmente, lei non è passato attraverso tutto ciò. Avendo un'intuizione diretta e totale, può parlarne con cognizione di causa e ragionamenti logici. Può agire. Lei parla sempre a partire da quella percezione totale, quindi non ci possono essere distorsioni in quello che dice". Un'altra persona ascolta e dice: "Io ho paura, sono geloso, sono questo, sono quello, e quindi non posso avere una percezione totale". Perciò osservo l'attaccamento, la paura, la gelosia e avrò un'intuizione.</p>
<p>È possibile, mediante l'indagine, la consapevolezza e la scoperta che l'osservatore è l'osservato, mediante il processo stesso dell'indagine in cui si osserva senza un osservatore e quindi se ne vede la totalità, è possibile liberare tutto quanto? Ritengo che sia l'unica via.</p>
<p>S.: È possibile non avere determinate paure, gelosie e attaccamenti? Tutto ciò appartiene al condizionamento ricevuto attraverso una certa educazione, una certa istruzione scolastica?</p>
<p>K.: Ci sono strati molto più profondi. Lei può non essere conscio, non essere realmente consapevole delle sue paure più profonde. Anche se può dire: "Superficialmente, mi sento a posto. Non ho nulla di tutto ciò".</p>
<p>S.: I metodi di insegnamento e di analisi di una scuola particolare potrebbero indicare la via verso questa possibilità?</p>
<p>K.: Certamente. Ma ora stiamo esaminando se occorra passare attraverso tutto questo processo.</p>
<p>S.: Possiamo far astrazione dell'aspetto personale? Stiamo parlando di una possibilità aperta a tutta l'umanità, e non a un individuo particolare.</p>
<p>K.: Esatto. È una possibilità aperta a tutti gli esseri umani senza dover passare attraverso tutto il processo?</p>
<p>S.: Con 'processo' intende il coinvolgimento nella paura?</p>
<p>K.: Nella paura, nel dolore, nella gelosia, nell'attaccamento. Bisogna passarvi attraverso, un passo alla volta, oppure è possibile abbracciare la totalità della cosa con un unico sguardo? E questo unico sguardo è esso stesso l'indagine e la percezione totale?</p>
<p>S.: Ecco che cosa intende dicendo che il primo passo è anche l'ultimo.</p>
<p>K.: Sì: percezione totale.</p>
<p>S.: Quale sarà allora la nostra responsabilità verso chi soffre?</p>
<p>K.: La compassione. Ecco tutto, non c'è nient'altro.</p>
<p>S.: Se, ad esempio, mi imbatto in un uccellino ferito, occuparmene è facile perché non mi richiede molto sforzo. Ma un essere umano ha una gamma di bisogni molto più complessa.</p>
<p>K.: Che cosa può fare in pratica? Se qualcuno le dice: "Soffro terribilmente", la sua risposta nascerà dalla compassione, da una conclusione, da una sua personale esperienza del dolore che l'ha condizionata? Risponderà attraverso i suoi condizionamenti? Un induista, condizionato in un certo modo, risponderà: "Amico mio, mi dispiace, ma nella prossima vita starai meglio. Stai soffrendo perché hai fatto queste o quelle azioni". Un cristiano risponderà dal punto di vista di un'altra conclusione. Chi soffre si farà confortare, perché il sofferente cerca consolazione, vuole qualcuno sul cui grembo poggiare il capo. Gli offrirà una di queste vie di fuga? Tutto ciò che sgorga dalla compassione gli sarà di aiuto.</p>
<p>S.: Vuol dire che non possiamo fare niente nei confronti del dolore, ma lasciare che intervenga l'energia della compassione?</p>
<p>K.: Sì. È tutto qui.</p>
<p>S.: Ma gli animi feriti sono così tanti e non è facile capire cosa fare nei riguardi di ciascuno!</p>
<p>K.: Se c'è compassione non è un problema, perché la compassione non crea problemi. Non avendo problemi, è compassionevole.</p>
<p>S.: Vuol dire che la compassione totale è la suprema intelligenza?</p>
<p>K.: Certamente. La compassione ha una sua intelligenza, ed è questa intelligenza che agisce. Se invece non abbiamo compassione né intelligenza, il nostro condizionamento ci farà dare una risposta che soddisfi le aspettative dell'altro. Mi pare abbastanza ovvio. Ma vorrei tornare alla domanda precedente: è necessario passare attraverso tutto il processo? Nessun essere umano ha detto: "Non intendo passare attraverso tutto questo, mi rifiuto assolutamente"?</p>
<p>S.: Per quale motivo ci si dovrebbe rifiutare? Non ha senso rifiutare ciò che è necessario.</p>
<p>K.: Certamente. Vede, noi siamo creature abitudinarie. Mio padre è stato condizionato, generazioni dopo generazioni sono state condizionate, e lo sono anch'io. Lo accetto, e agisco nei limiti del mio condizionamento. Ma se dico: "Non voglio più produrre risposte condizionate", può avvenire qualcosa. Se capisco di essere un borghese, non vorrò diventare un aristocratico o un rivoluzionario, ma mi rifiuterò di continuare a essere un borghese. Ribadisco che non significa diventare un rivoluzionario, seguire Lenin o Marx, che ai miei occhi sono dei borghesi. Qualcos'altro deve accadere. Rifiuto tutto il condizionamento. Ma nessuno dice: "Rifiuto tutto quanto". Vorrei discutere di questo.</p>
<p>S.: Intende dire che anche affermare: "Voglio sbarazzarmi di tutto questo" non è necessario?</p>
<p>K.: Certo. Voglio dire che 'non voglio essere un borghese' sono solo parole.</p>
<p>S.: Il motivo non è sempre il desiderio? Desiderio di continuità, di sicurezza...</p>
<p>K.: Esatto. Borghese significa continuità, sicurezza; implica appartenenza, mancanza di gusto, volgarità e tutto il resto.</p>
<p>S.: Se Krishnamurti non l'ha mai detto e non ha mai avuto bisogno di dirlo, possiamo solo concludere che Krishnamurti è un uomo molto diverso dagli altri.</p>
<p>K.: No, no. Dire così non risponderebbe alla domanda. Krishnamurti dice: "Non ho mai fatto niente di tutto questo", e un altro chiede: "Allora perché io ci devo passare attraverso?". Dire che Krishnamurti è diverso non serve, vediamo la realtà dei fatti.</p>
<p>S.: Dicendo 'non voglio essere un borghese', ammettiamo di esserlo.</p>
<p>K.: No, no. Questa è un'altra faccenda. Se qualcuno le dice: "Io non ci sono mai passato attraverso", come reagisce? Pensa che sia matto, oppure si chiede: "Che fatto straordinario! Sta dicendo la verità o si starà ingannando?". Lei è un essere umano e Krishnamurti anche, perciò vuole capire.</p>
<p>S.: Quindi lei domanda: dov'è la nostra diversità? Krishnamurti è un essere umano che non è mai passato attraverso tutto questo, eppure fornisce un'indicazione.</p>
<p>K.: Non è mai passato attraverso tutto questo, ma non dica che fornisce un'indicazione. Non mi chieda: "Com'è possibile? Io devo passarci per forza?". Intende chiedermi questo?</p>
<p>S.: Lei sta parlando di due casi molto diversi. Un caso è la persona incontaminata che non è dovuta passare attraverso tutto questo processo perché non si è mai trovata nei guai...</p>
<p>K.: Lasciamo stare il perché.</p>
<p>S.: Mentre la maggior parte delle persone si trova in una forma di...</p>
<p>K.: ... condizionamento.</p>
<p>S.: ... in una forma di contaminazione, può essere paura o altro. Quindi, chi è già contaminato da questa malattia, chiamiamola così, dice: "Costui non si è mai ammalato neppure per un giorno". A cosa gli serve capire perché lei non si è mai ammalato, mentre lui lo è?</p>
<p>S.: La domanda è questa: come può un malato liberarsi immediatamente dalla malattia senza passare per un'esplorazione di se stesso che sembra interminabile?</p>
<p>K.: Possiamo porla in altri termini? Lei cerca la perfezione, non ad esempio quella di un edificio, ma l'essenza della perfezione? In questo caso tutto il resto scompare, non è vero? Oppure cerca la perfezione in un campo delimitato e non la sua essenza? Se sono un pittore, cercherò la perfezione della mia pittura e m'interesserà solo questo. Uno scienziato s'interesserà a un altro tipo di perfezione. Ma se un essere umano ordinario, non uno specialista ma un uomo mediamente intelligente che non prende droghe, non fuma, onesto e rispettabile, cerca l'essenza della perfezione, che cosa avviene? Che la perfezione si presenta in tutto. Non so se sono riuscito a comunicare.</p>
<p>S.: Esiste separatamente da questa manifestazione?</p>
<p>K.: Prima, ascolti attentamente. Non neghi, non rifiuti, non dica 'se' e 'ma'. La richiesta stessa di perfezione, il modo in cui la pone, richiama la perfezione. La cerca appassionatamente. Cerca la forma più alta di intelligenza, la suprema perfezione, la sua essenza, e quando nasce la paura, lei...</p>
<p>S.: Da dove nasce questa richiesta?</p>
<p>K.: Se lo chieda! Non si limiti a chiedere: "Da dove nasce?". Il motivo ci può essere, ma la richiesta in se stessa spazza via tutto il resto. Riesco a spiegarmi?</p>
<p>S.: Sta parlando dell'esigenza di perfezione, che noi non conosciamo.</p>
<p>K.: Non so che cosa c'è oltre, ma voglio essere moralmente perfetto.</p>
<p>S.: Si riferisce alla bontà?</p>
<p>K.: Esigo la perfezione della bontà, esigo la perfetta fioritura della bontà. Questa stessa esigenza contiene un'esigenza di essenzialità.</p>
<p>S.: La percezione nasce da questa esigenza?</p>
<p>K.: Sì, esatto.</p>
<p>S.: Può spiegare meglio che cosa intende per 'esigenza'?</p>
<p>K.: È un'esigenza che non significa chiedere, desiderare o supplicare. Getti via tutto questo.</p>
<p>S.: Non è niente di tutto questo?</p>
<p>K.: No.</p>
<p>S.: Ma allora si ritorna alla preghiera.</p>
<p>K.: Oh, no. Lasci perdere tutto questo.</p>
<p>S.: Sta dicendo che l'impossibile è possibile a un uomo dotato di media intelligenza?</p>
<p>K.: Stiamo dicendo questo, sì, senza trasformarlo in una conclusione o in una speranza. Dico che è possibile per un essere umano medio che sia ragionevolmente pulito, ragionevolmente educato, ragionevolmente buono, e che non sia un borghese.</p>
<p>S.: Tradizionalmente siamo stati condizionati a credere che solo poche persone speciali sono prive di contenuti volitivi della coscienza, e quindi è davvero difficile per uno come me sentire che potrei essere completamente libero.</p>
<p>K.: Lei non ha ascoltato. Krishnamurti le dice: ascolti, senza introdurre subito tutte queste obiezioni. Ascolti quello che le viene detto. La cosa più importante della vita è la suprema perfezione, che ha un'essenza. Ecco tutto. Cercarla non significa mendicarla o pregare, non è qualcosa che si riceve da un altro.</p>
<p>S.: Il problema è che confondiamo l'esigenza con il desiderio?</p>
<p>K.: Certo.</p>
<p>S.: E non si tratta di fede...</p>
<p>K.: Né di fede né di desiderio.</p>
<p>S.: Nell'intenzione di abbandonare i desideri si nasconde il rischio di rinunciare anche a questa esigenza.</p>
<p>K.: Che parola usare per indicarla? Cerchiamone una adatta... Potrebbe andar bene la parola 'passione'? Passione per la perfezione.</p>
<p>S.: Significa che si tratta di una passione priva di oggetto?</p>
<p>K.: Vede come si salta immediatamente alle conclusioni? Passione bruciante, non passione per una cosa. I comunisti hanno passione per le loro idee, ma è una passione meschina e limitata. I cristiani hanno la passione del lavoro missionario, una passione che nasce dall'amore per Gesù ma che non è vera passione perché è ristretta. Mettiamo da parte tutto ciò e diciamo semplicemente 'passione'.</p>
<p>S.: Come lei ha appena detto, si nutre una visione, un sogno, che ci dà una grande energia. Secondo lei non si tratta né di una visione né di un sogno, ma c'è comunque una certa percezione della perfezione.</p>
<p>K.: Tutte queste passioni alimentano l"io' e, consciamente o inconsciamente, 'mi' rendono importante. Ma noi stiamo escludendo tutto questo. In un ragazzo c'è la passione di diventare un essere umano speciale, qualcuno davvero straordinario.</p>
<p>S.: Sa che è possibile.</p>
<p>K.: Sì.</p>
<p>S.: E quindi lo sente con passione.</p>
<p>K.: Esatto, è possibile. È questo che manca alla maggior parte dell'umanità? Non la passione, ma lo sgorgare di... Non so come dirlo. Negli esseri umani c'è questa passione che è esigenza di perfezione, non in ciò che si scrive nei libri, ma nel reale sentire. Lei la conosce, non è vero? È qualcosa che fa svanire tutto il resto. Eppure gli uomini non la esigono, anzi dicono: "Non ho mai chiesto qualcosa del genere".</p>
<p>S.: Forse a causa del condizionamento. Siamo condizionati alla mediocrità, non a manifestare questa esigenza. È questo che intende quando parla di mediocrità?</p>
<p>K.: Certo. La mediocrità è mancanza di passione. Ma non passione per Gesù, Marx o chiunque altro.</p>
<p>S.: Non siamo soltanto condizionati alla mediocrità, ma anche a seguire una direzione precisa. Di qui l'esigenza di una direttiva.</p>
<p>K.: Esigenza di una direzione precisa, esatto.</p>
<p>S.: Ma un'esigenza priva di direzione...</p>
<p>K.: Proprio così. Mi piace la parola 'esigenza' perché rappresenta una sfida.</p>
<p>S.: Un'esigenza priva di direzione precisa non indica forse che non appartiene al tempo?</p>
<p>K.: Certo. Non ha bisogno di direzione, tempo o persone. È l'intuizione totale che porta con sé la passione? L'intuizione totale è passione.</p>
<p>S.: Non sono due cose separate.</p>
<p>K.: L'intuizione totale è la fiamma della passione che spazza via ogni con fusione. Brucia tutto. Allora non si diventa forse come un magnete? Le api volano attorno al nettare. Se c'è passione creativa, non agiamo come una calamita? È forse questo che ci manca, il fuoco? Forse ci manca proprio questo. Se sento che mi manca qualcosa, lo vorrei.</p>
<p>S.: Potremmo parlare del rapporto tra la mente condizionata e la mente incondizionata, ed esaminare se possiamo mirare solo a piccole cose o se possiamo fare il salto in qualcosa di più grande?</p>
<p>S1.: Qualunque cosa chieda l"io', è una piccola cosa.</p>
<p>K.: Esatto.</p>
<p>S.: Dobbiamo chiedere l'illimitato, l'incondizionato.</p>
<p>K.: La domanda riguarda il rapporto tra il condizionato e l'incondizionato. Tra due esseri umani di cui uno è condizionato e l'altro no, non ci può essere rapporto.</p>
<p>S.: Come può affermare che non c'è rapporto tra un essere umano condizionato e uno incondizionato?</p>
<p>K.: Il condizionato non ha rapporto con l'incondizionato. Solo l'incondizionato può averlo.</p>
<p>S.: È ragionevole domandarsi se vi sia una differenza essenziale tra l'incondizionato e il condizionato. Ma se affermo la differenza, non è dualismo?</p>
<p>K.: Che cosa intende con 'differenza essenziale'?</p>
<p>S.: Una differenza di qualità. E se c'è differenza tra l'incondizionato e il condizionato, c'è dualità.</p>
<p>K.: Capisco che cosa intende. X è condizionato, e Y no. Perciò X pensa in termini di dualità, perché il suo condizionamento è appunto la dualità. La dualità non ha nessun rapporto con Y, eppure Y è in rapporto con X.</p>
<p>S.: Perché non c'è dualità.</p>
<p>K.: Sì. In Y non c'è dualità, e quindi c'è rapporto. Lei ha fatto anche un'altra domanda: essenzialmente, nel profondo, c'è differenza? Non sono la stessa cosa?</p>
<p>S.: Vorrei metterla in altri termini: il condizionamento è solo superficiale?</p>
<p>K.: No. Ma lasciamo perdere questo punto...</p>
<p>S.: Il mondo non può essere incondizionato, vero?</p>
<p>K.: Il mondo è 'me' e 'io' sono il mondo.</p>
<p>S.: Questa è una realtà assoluta che appartiene solo all'incondizionato.</p>
<p>K.: Niente affatto! Stia attento: è un fatto ovvio.</p>
<p>S.: Non è solo l'incondizionato che può percepire questo fatto?</p>
<p>K.: No, non è precisamente così.</p>
<p>S.: Io posso dire 'io sono il mondo e il mondo è me', ma poi mi comporto in modo che lo contraddice. Quindi, per me non è una verità assoluta. Posso vederla solo in alcuni momenti.</p>
<p>K.: Lei è in grado di dire chiaramente a se stesso 'io sono il mondo e il mondo è me'?</p>
<p>S.: Sì, lo vedo.</p>
<p>K.: Io lo sento.</p>
<p>S.: Sì, anch'io lo sento.</p>
<p>K.: Ma posso agire in modo opposto, cioè egoisticamente, a vantaggio dell"io', del 'me'. È in contraddizione al fatto che io sono il mondo e il mondo è me. Vede, è possibile dirlo come conclusione intellettuale o come sentire momentaneo.</p>
<p>S.: Non è una conclusione intellettuale per difendere una mia posizione, perché accetto che lei sia in una posizione completamente diversa.</p>
<p>K.: Non deve accettare neppure questo. Costati il fatto che, quando si dice 'io sono il mondo e il mondo è me', non c'è nessun io. La casa continua a dover essere assicurata, continuo ad avere bambini e a dovermi guadagnare la vita. Ma non c'è nessun 'io'. Ne consideri l'importanza. Non c'è nessun 'io', mai. Agisco, ma non c'è un io che desidera fare carriera e tutto il resto. Posso essere sposato, ma non sono attaccato e non dipendo da mia moglie o da mio marito. Esternamente sembra che continui a esserci un io che fa le cose, ma per chi sente che 'il mondo è me e io sono il mondo' non c'è nessun io. C'è per lei, che lo vede dall'esterno. È un essere umano che vive nel mondo, che ha bisogno di cibo, abiti e riparo, di un lavoro e di un mezzo di trasporto, ma in tutto ciò non c'è nessun io. Quando io sono il mondo e il mondo è me, non c'è più nessun io. Questo stato, questa qualità, può andare in tutte le direzioni? Deve andare in tutte le direzioni. Dicendo 'io sono il mondo e il mondo è me', e non essendoci io, non c'è neppure condizionamento. Allora non avrò più bisogno di porre la domanda: nello stato incondizionato, esiste il condizionato? Quando un essere umano dice 'io sono il mondo e il mondo è me', non c'è più un io.</p>
<p>S.: Ne consegue che non c'è più neanche l'altro'. Non c'è più un 'tu'.</p>
<p>K.: Non c'è io e non c'è tu. Chiedersi se in questo stato rimane il condizionato è una domanda falsa. Ecco il punto a cui volevo arrivare. Se non c'è l'io non c'è neanche il tu.</p>
<p>S.: La domanda è: come si arriva a vedere la confusione originata dall"io' e dal 'tu'? Una confusione che si manifesta in quello che sta accadendo nel mondo...</p>
<p>K.: Io esisto, ci sono io e ci sei tu. Tu pensi la stessa cosa. E così manteniamo questa divisione per sempre. Ma quando, lei e io, comprendiamo, intuiamo profondamente, che io sono il mondo e che il mondo è me, non c'è più io.</p>
<p>S.: Non c'è né io né tu. Questo 'non' implica tutto.</p>
<p>K.: La vita, tutto.</p>
<p>S.: Allora la domanda se esista una differenza essenziale tra questa e quella cosa, tra l'incondizionato e il condizionato, non si presenta perché non c'è più un 'tra'.</p>
<p>K.: Esatto, è così. Non c'è 'tu' e non c'è 'io' nello stato che non include lo stato condizionato. È ancora troppo astratto?</p>
<p>S.: Perché lei dice 'io sono il mondo' e poi nega l'io?</p>
<p>K.: Perché è un fatto.</p>
<p>S.: Dicendo 'io sono il mondo' ammetto l'esistenza dell"io'.</p>
<p>K.: È solo una necessità grammaticale. Il fatto è che io sono il mondo.</p>
<p>S.: Quindi, con io e mondo intendo la stessa cosa.</p>
<p>K.: Sì.</p>
<p>S.: Quindi non abbiamo bisogno di due parole...</p>
<p>K.: Esatto. Tolga sia 'io' sia 'tu'.</p>
<p>S.: C'è soltanto 'tutto'.</p>
<p>K.: No, questo è pericoloso. Se lei dice 'io sono tutto'...</p>
<p>S.: Sto solo cercando di capire che cosa intende con 'mondo'.</p>
<p>K.: ... se lei dice 'io sono tutto', allora anche l'assassino, il carnefice fa parte di me.</p>
<p>S.: Se dico 'io sono il mondo', che cosa cambia?</p>
<p>K.: D'accordo. Io vedo il fatto di essere il prodotto del mondo. Il mondo significa uccisioni, guerre, tutto ciò che è la società. Io ne sono il prodotto.</p>
<p>S.: E tutti quanti lo siamo.</p>
<p>K.: Sì. 'Io' e 'tu' ne sono il risultato.</p>
<p>S.: E la loro divisione.</p>
<p>K.: Dicendo 'io sono il mondo', intendo tutto questo.</p>
<p>S.: Lei vuol dire: io sono generato dal mondo, sono identificato con il mondo.</p>
<p>K.: Sì. Io sono il prodotto del mondo.</p>
<p>S.: Il mondo è l'essenza di ciò che 'io' sono.</p>
<p>K.: Sì. Io sono l'essenza del mondo, è la stessa cosa. Quando ne abbiamo la percezione profonda, non verbale, non intellettuale, non emotiva, non romantica, ma realmente profonda, non c'è più io e tu. Logicamente, è valido. Ma c'è un pericolo. Se dico 'io sono il mondo, io sono tutto', significa che accetto tutto.</p>
<p>S.: Lei in realtà sta dicendo che l'io è il prodotto della totalità della società.</p>
<p>K.: Sì.</p>
<p>S.: Ma io sono l'essenza della totalità della società.</p>
<p>K.: Sì. Io sono il risultato totale di tutto ciò.</p>
<p>S.: Può essere utile usare la parola 'ego'?</p>
<p>K.: È lo stesso, non cambia. Dicendo 'me' o 'ego' c'è sempre il pericolo dell'inganno di sentire l"io' come la vera essenza di Dio. Lei conosce questa superstizione.</p>
<p>S.: L'Atman.</p>
<p>K.: Esatto.</p>
<p>S.: Rimane una domanda: anche la mente incondizionata è un prodotto di tutto questo? Si cade in contraddizione.</p>
<p>K.: No, nessuna contraddizione. Potremmo dire che il prodotto del mondo è 'questo', senza ricorrere alla parola 'io'. O che il risultato del mondo è 'quello'. Noi siamo due esseri umani, e ciò significa che il risultato ha prodotto un 'tu' e un 'io'. Quando c'è intuizione del risultato, non c'è più nessun 'risultato'.</p>
<p>S.: Vedendolo, il risultato cambia e svanisce.</p>
<p>K.: Ciò significa che non c'è nessun risultato. Quindi, l"io' e il 'tu' non esistono. Questo è un fatto reale per chi può dire: "Io non sono un risultato". Capisce che cosa significa? Nella mente non c'è più causa, e quindi non c'è più effetto. È una mente intera, e qualunque azione produca sarà senza causa e priva di effetto.</p>
<p>S.: Lo spieghi meglio, perché lei usa la causa ed effetto in relazione alle cose ordinarie, meccaniche.</p>
<p>K.: D'accordo. Un essere umano, X, è un prodotto. Anche Y è un prodotto. X dice 'io' e Y dice 'io'. Quindi viene posto un 'io' e un 'tu'. X lo vede, investiga, esamina e ha un'intuizione. In questa intuizione, i due cessano di essere dei 'prodotti'. Perciò, in questo stato non c'è causa.</p>
<p>S.: Non c'è causa e non c'è effetto, ma possono lasciare un residuo nella mente.</p>
<p>K.: Indaghiamo. In questo stato non c'è risultato, né causa e né effetto. La mente agisce per compassione. Perciò non c'è risultato.</p>
<p>S.: Ma in qualche modo sembra che un risultato ci sia.</p>
<p>K.: La compassione non ha risultati. X soffre e dice a Y: "Aiutami a uscire dalla mia sofferenza". Se Y ha vera compassione, le sue parole non avranno un risultato.</p>
<p>S.: Accade qualcosa, ma non è un risultato?</p>
<p>K.: Esatto.</p>
<p>S.: In genere vogliamo sempre dei risultati.</p>
<p>K.: Proviamo a metterla in modo diverso. La compassione ha un risultato? Per esserci un risultato deve esserci una causa. Ma se la compassione ha una causa, non è più compassione.</p>
<p>S.: La compassione agisce...</p>
<p>K.: La compassione è compassione, e non agisce. Se agisce in ragione di una causa e un effetto non è compassione, perché mira a un risultato.</p>
<p>S.: Agisce in modo puro.</p>
<p>K.: Vuole un risultato.</p>
<p>S.: Ciò che la spinge a volere un risultato è l'idea di separazione. Mi dico: "Ecco uno che soffre, vorrei ottenere il risultato della cessazione della sua sofferenza". Ma questo è basato sull'idea che ci sia un 'io' e un 'lui'.</p>
<p>K.: Esatto.</p>
<p>S.: Non c'è né 'lui' e né 'io'. Non c'è come e dove ottenere questo risultato.</p>
<p>K.: Che cosa enorme! Occorre osservarla con molta, molta attenzione. Pensi: io sono il mondo e il mondo è me. Dicendo 'io' presuppongo il 'tu', sono presenti entrambi. L"io' e il 'tu' sono il prodotto dell'umano dolore, dell'egoismo, e così via. Sono un risultato. Guardando attentamente il risultato, entrandovi dentro davvero a fondo, l'intuizione reca con sé una qualità in cui l"io' e il 'tu', che sono un risultato, non esistono. Ammetterlo verbalmente è facile, ma quando si guarda a fondo non c'è davvero né 'io' né 'tu'. Quindi non c'è più risultato, e dunque c'è compassione. La persona a cui la compassione è diretta desidera un risultato. Rispondiamo: "Ci dispiace, non c'è risultato". Ma la persona che sta soffrendo dice: "Aiutami a uscirne", "Ridammi mia moglie, mio figlio". Vuole un risultato. Ma questa cosa non ha risultato. Il risultato è il mondo.</p>
<p>S.: La compassione influisce sulla coscienza di un essere umano?</p>
<p>K.: Certo, influisce sugli strati più profondi della coscienza. 'Io' è il prodotto del mondo, 'tu' è il prodotto del mondo. Per chi lo vede, con profonda intuizione, non c'è né 'io' né 'tu'. Questa profonda intuizione è compassione, intelligenza. E l'intelligenza dice: se vuoi un risultato, non posso dartelo perché io non sono un risultato. La compassione dice: questo stato non è un risultato, e quindi non c'è una causa.</p>
<p>S.: Ciò implica che non c'è neppure il tempo?</p>
<p>K.: Niente causa, niente risultato, niente tempo.</p>
<p>Ojai, California, 24 marzo 1977</p>


<h1>IV</h1>

<h2>Il cuore dell'insegnamento di Krishnamurti</h2>
<p>Il cuore dell'insegnamento di Krishnamurti è contenuto nell'affermazione fatta nel 1929: "La verità è una terra senza sentieri". L'uomo non può raggiungerla attraverso nessuna organizzazione, credo, dogma, clero o rituali, né attraverso lo studio filosofico o le tecniche psicologiche. Deve trovarla attraverso lo specchio dei rapporti, attraverso il riconoscimento dei contenuti della propria mente e l'osservazione, e non mediante l'analisi intellettuale o la dissezione introspettiva. Gli uomini hanno costruito in se stessi le immagini della propria sicurezza, religiose, politiche e personali, che si esprimono come simboli, idee e credenze. Il loro peso domina il pensiero, i rapporti e la vita quotidiana dell'uomo. Sono la causa dei nostri problemi, perché in qualunque rapporto dividono le persone. La nostra percezione della vita è modellata dai concetti già formati nella mente. Il contenuto della nostra coscienza è la coscienza stessa, ed è comune a tutta l'umanità. La personalità consiste soltanto nel nome, nella forma e nella cultura ricavata dall'ambiente. La specificità dell'individuo non sta nei fattori superficiali, ma nella totale libertà dal contenuto della coscienza. La libertà non è una reazione, la libertà non è una scelta. È una pretesa umana pensare che la possibilità di scelta sia libertà. La libertà è pura osservazione senza movente; la libertà non si situa alla fine dell'evoluzione umana, ma nel primo momento della sua esistenza. L'osservazione porta a scoprire la mancanza di libertà. La libertà risiede nella consapevolezza priva di scelta della vita quotidiana. Il pensiero è tempo. Il pensiero nasce dalle esperienze e dalle conoscenze, che sono inseparabili dal tempo. Il tempo è il nemico psicologico dell'uomo. Il nostro agire si basa sul conosciuto e quindi sul tempo, e così l'uomo è continuamente schiavo del passato. Diventando consapevoli del movimento della coscienza, possiamo osservare la divisione tra il pensatore e il pensiero, tra osservatore e osservato, tra il soggetto dell'esperienza e l'esperienza. Scopriremo che questa divisione è illusoria. Allora rimane la pura osservazione, che è intuizione senza nessun residuo del passato. L'intuizione priva di tempo induce un profondo e radicale cambiamento nella mente. La negazione totale è l'essenza della positività. Dove c'è negazione di tutto ciò che non è amore (cioè desiderio e piacere), allora c'è amore, con la sua compassione e intelligenza.</p>
<p>Londra, 21 ottobre 1980</p>

<h2>Azione totale senza rimpianto</h2>
<h3>I</h3>
<p>Il pensiero ha creato questo mondo: il mondo della politica, il mondo dell'economia, il mondo degli affari, dell'etica sociale e delle strutture religiose. Tutti i nostri problemi e il desiderio di trovare una soluzione appartengono a questa coscienza, all'ambito costruito dal pensiero. Il pensiero cerca una soluzione al disordine che esso stesso ha creato nei rapporti interpersonali e nella società. Anche le nostre meditazioni, i nostri dèi, Gesù e Buddha, sono creazioni del pensiero, che è materia e che può operare solo all'interno del tempo. Pensiamo che attraverso il pensiero, la volontà, l'ambizione, la forza e l'aggressività, attraverso la sostituzione di nuove religioni alle vecchie, potremo risolvere tutti i problemi dei rapporti interpersonali. Ma il lavorio del pensiero può offrirci una soluzione ai problemi? E se il pensiero non può, che cosa potrà farlo? Che cos'è la coscienza? Che cos'è il pensiero? Tutte le nostre meditazioni rientrano in questo ambito; tutta la nostra ricerca del piacere, le paure, l'avidità, l'invidia, la brutalità e la violenza agiscono entro questo ambito. E il pensiero si sforza di andare al di là di tutto ciò affermando l'esistenza dell'ineffabile, dell'indefinibile, dell'inconoscibile. Il contenuto della coscienza è la coscienza stessa. La mia coscienza, o quella di un altro, è il suo stesso contenuto. Se sono nato in India, tutte le tradizioni, le superstizioni, le speranze, le paure, le ansie, i dolori, la violenza, i bisogni sessuali, l'aggressività, i credi, i dogmi e le fedi di questo paese formano il contenuto della mia coscienza. Ma, che siamo nati in Oriente o in Occidente, il contenuto della coscienza è straordinariamente simile. Osservate la vostra coscienza, se potete. Se siete stati educati nella religione cristiana, da un lato credete in un salvatore, in dogmi e rituali, e dall'altro accettate l'immoralità sociale, le guerre, i nazionalismi e le loro divisioni che limitano l'espansione economica e negano ogni considerazione per gli altri. Il contenuto della vostra coscienza è la vostra personale infelicità, le vostre ambizioni, le vostre paure, la vostra avidità, la vostra aggressività, le vostre esigenze, la vostra solitudine, la vostra sofferenza, la vostra incapacità di entrare in rapporto, l'isolamento, la frustrazione, la confusione, il dolore. Che siate orientali o occidentali, questa è la vostra coscienza, con alcune variazioni, con alcune gioie o conoscenze in più o in meno. Senza questo contenuto non esiste coscienza come noi la conosciamo. Tutta l'educazione si basa sull'acquisizione di maggiori conoscenze e maggiori informazioni, ma l'ambito rimane questo. Qualunque riforma politica basata su una nuova idea sarà sempre un prodotto di questo ambito. E così gli uomini continuano a soffrire, a sentirsi infelici, soli, timorosi della morte e della vita, in attesa di un grande capo che li liberi dalla sofferenza, di un salvatore, di un uomo politico. La nostra confusione ci rende così irresponsabili che dal nostro stesso disordine creiamo dei tiranni nella speranza che riescano a mettere ordine. Ciò avviene all'esterno e all'interno di noi. Il capo che scegliamo sarà simile a noi, non sceglieremo mai un capo totalmente diverso da noi. Questo è il quadro della nostra vita: conflitto esterno e interno, lotta, opposizione reciproca, spaventoso egoismo. Davanti all'enorme dolore del mondo dobbiamo trovare da noi stessi, attraverso un'indagine attenta, paziente, precisa e non affrettata, se vi sia un modo per risolvere questi problemi diverso da quello che passa per il pensiero. Ci può essere azione che non scaturisce dal pensiero? C'è un'intelligenza che non è un prodotto del pensiero, che non è costruita dal pensiero, che non passa attraverso l'inganno, l'attrito e la lotta, ma che sia qualcosa di completamente diverso? Comunicare significa non solo ascoltare chi parla, ma l'ascolto vero e proprio. Come ascoltiamo? E ascoltiamo davvero? Siamo liberi di ascoltare, o ascoltiamo attraverso gli inganni del pensiero, interpretando e giudicando? Se siamo liberi possiamo ascoltare il contenuto della nostra coscienza, e non solo i suoi strati superficiali, che è relativamente semplice, ma gli strati più profondi. Questo significa ascoltare la totalità della coscienza. Come si ascolta la coscienza, come la si osserva? Chi vi parla è nato in un determinato paese di cui ha assorbito i pregiudizi, le irrazionalità e le superstizioni, le credenze e le divisioni di classe, in quanto brahmino. La sua giovane mente è stata intrisa di tradizione, di riti, di una ferrea ortodossia e dell'inflessibile disciplina che il suo gruppo sociale si imponeva. Poi andò in Occidente, di cui assorbì la cultura. Il contenuto della sua coscienza è ciò che vi è stato immesso, ciò che ha imparato, i suoi pensieri e le sue emozioni. Questa è la coscienza e il contenuto della coscienza di chi vi parla. In questa coscienza sono raccolti tutti i problemi politici, religiosi, personali e sociali. Tutti i problemi sono presenti. Non riuscendo a risolverli da sé, l'uomo cerca nei libri e negli altri, chiede che cosa deve fare, come deve meditare, come comportarsi nel rapporto con la moglie, con la compagna, con i genitori. Arriverà a credere in Gesù, nel Buddha o nell'ultimo guru che si presenta con una montagna di sciocchezze? Cerca una nuova filosofia di vita, una nuova idea politica, eccetera eccetera, sempre nel campo della sua coscienza. Gli uomini fanno così da tempo immemorabile, ma in questo ambito non trovano mai risposta. Possiamo meditare per ore e ore, seduti in una certa posizione e respirando in un certo modo, ma rimarremo sempre in questo ambito perché cerchiamo un risultato dalla nostra meditazione. C'è questo contenuto della coscienza, fatto di pensieri ottusi, stupidi e tradizionalisti, che riconosce le emozioni perché altrimenti non sarebbero tali. È sempre pensiero, che è la risposta della memoria, del conosciuto e delle esperienze. Può la mente osservare tutto ciò? Possiamo vedere il funzionamento del pensiero? Osservando, che cos'è l'osservatore che osserva il contenuto della coscienza? È diverso dal contenuto? Questo è un punto fondamentale da comprendere. L'osservatore è diverso dal contenuto, e quindi in grado di cambiarlo e trascenderlo? Oppure l'osservatore è identico al contenuto? Osservate. Se l'osservatore, l"io' che guarda, è diverso dall'osservato, allora c'è divisione tra osservatore e osservato, e quindi c'è conflitto: "Devo fare questo, non devo fare quello"; "Devo sbarazzarmi di questo mio pregiudizio", e adotto un nuovo pregiudizio; "Devo liberarmi dei miei vecchi dèi", e adotto nuovi dèi. Dove c'è divisione tra osservatore e osservato, c'è conflitto. È un principio, una legge. Sto osservando il contenuto della mia coscienza come un osservatore esterno che guarda, prende dei pezzi, li cambia e li sposta? Oppure l'osservatore, il pensatore, lo sperimentatore è la stessa cosa dell'osservato, del pensato, dello sperimentato? Se guardo il contenuto della mia coscienza come se fossi un osservatore esterno, c'è conflitto tra ciò che è osservato e ciò che osserva. Deve esservi conflitto, e in "questo conflitto si svolge la nostra vita: 'me' e 'altro da me', 'noi' e 'loro'. Se 'io', l'osservatore, sono diverso dalla mia rabbia tenterò di controllarla, di reprimerla, di dominarla, di sottometterla: e questo è conflitto. Ma l'osservatore è davvero diverso da tutto ciò? Oppure è esattamente identico alla cosa osservata? Se è la stessa cosa, non può esservi conflitto, giusto? Questa comprensione è intelligenza. Allora sarà in atto l'intelligenza, e non più il conflitto. Sarebbe un vero peccato se non comprendeste questo semplice fatto. Gli uomini sono sempre vissuti nel conflitto. Cercano la pace attraverso il conflitto, ma il conflitto non potrà mai portare pace. Può esservi un'impressionante parità di armamenti, ma questa non è pace. Solo l'intelligenza in atto può portare la pace, l'intelligenza che nasce dal vedere che non c'è divisione tra osservatore e osservato. L'intuizione di questo fatto, di questa verità, accende l'intelligenza. È un punto fondamentale, perché ci fa vedere che non esistono nazioni. Possiamo avere un passaporto, ma non una nazionalità. Non abbiamo dèi, non abbiamo autorità esterne o interne. L'unica autorità è l'intelligenza, che non è l'intelligenza fraudolenta del pensiero, cioè il conosciuto al lavoro entro un certo ambito, e che non è affatto intelligenza. Questa è la prima cosa che si comprende osservando la coscienza: che la divisione tra il pensatore e il pensato, tra osservatore e osservato, tra sperimentatore e sperimentato è falsa, perché sono un'unica cosa. Non c'è pensatore se non si pensa. Il pensiero ha creato il pensatore. Questa è la prima cosa da comprendere, l'intuizione di questo fatto, di questa realtà, così palpabile come il fatto di essere seduti qui, e in questo modo il conflitto tra osservatore e osservato cessa. Qual è il contenuto della nostra coscienza, quello evidente e quello nascosto? Possiamo guardarlo senza fare il minimo sforzo? Possiamo scoprirlo non solo mentre siamo seduti qui, ma nei nostri rapporti. Essi sono lo specchio in cui dobbiamo guardare, e non chiudere gli occhi o passeggiare nei boschi sognando a occhi aperti. Nel fatto reale dei nostri rapporti con uomini, donne, conoscenti, politici, dèi e guru possiamo osservare le nostre reazioni, i nostri atteggiamenti, pregiudizi, immagini, il nostro continuo brancolare. Questo è il contenuto. Non c'è altro da fare che arare, e possiamo seminare soltanto osservando i nostri rapporti e vedendo che cosa avviene in realtà. Possiamo osservare a lungo quanto vogliamo, iniziare a vedere le qualità e le tendenze, ma se guardiamo come osservatori divisi da ciò che viene osservato non facciamo che creare conflitto, e quindi altra sofferenza. Ma quando l'intuizione scatta e vediamo che in realtà l'osservatore è l'osservato, il conflitto svanisce completamente. Allora entra in azione un'energia totalmente diversa. Vi sono diverse forme di energia. C'è l'energia fisica data da una buona alimentazione; c'è l'energia dell'emotività, del sentimentalismo; c'è l'energia creata dal pensiero attraverso conflitti e tensioni. Abbiamo sempre vissuto in questo campo di energia, e cerchiamo di trovare anche qui l'energia necessaria per risolvere i problemi. Ma c'è un'energia completamente differente, o forse la continuazione della stessa energia in forma diversa, ed è l'azione totale della mente non nel campo del pensiero ma in quello dell'intelligenza. Può la mente osservare il proprio contenuto senza preferenze, senza scegliere una parte, un pezzo, ma vedendone la totalità? Come si fa a osservare in modo globale? Osservando la mappa della Francia, dopo aver attraversato la Manica provenendo dall'Inghilterra, vedo che c'è una strada che porta a Gstaad. Vedo la direzione e la distanza. È molto semplice, perché tutto è segnato sulla mappa. Così facendo escludo il resto della mappa, seguo la direzione in cui voglio andare e questa direzione esclude tutte le altre. Allo stesso modo, una mente che cerca in un'unica direzione non vede il tutto. Voglio trovare qualcosa che definisco reale, traccio una direzione, la seguo, e la mente non vede più la totalità. Quando osservo il contenuto della mia coscienza, che è identico al vostro, ho stabilito una direzione: andare oltre. Ma il movimento in una certa direzione, la ricerca di un determinato piacere, l'esclusione di altro, rende la mente incapace di vedere la totalità. Se sono uno scienziato, guardo in una certa direzione. Se sono un artista, lo stesso. Se ho un dono o un talento particolare, mi muovo nella sua direzione. Ma, se si muove in quell'unica direzione, la mente non è più in grado di vedere la totalità e la sua immensità. Può la mente non seguire nessuna direzione? È un punto molto importante, vi prego di ascoltare. È ovvio che la mente deve avere una direzione se voglio tornare a casa, quando guido l'auto o sto svolgendo un lavoro di tipo tecnico; ma ciò di cui parlo è una mente che comprende che cosa significa seguire una direzione, e quindi è capace di vedere la totalità. Vedendo il tutto, può decidere di seguire una certa direzione. Se ho presente il quadro completo, posso occuparmi dei particolari; ma se vedo solo i particolari, non posso conoscere il tutto. Se sono interessato soltanto alle mie opinioni, alle mie ansie, a che cosa voglio fare e a che cosa devo fare, non posso vedere il tutto. È ovvio. Se arrivo dall'India con tutti i miei pregiudizi, superstizioni e tradizioni, non posso vedere il resto. La mente può essere libera da una direzione? Il che non significa non avere direzioni. Se nasce dalla visione del tutto, la direzione diventa chiara, precisa ed efficace. Ma una mente che segue unicamente una direzione secondo il modello che si è imposta, non può vedere il tutto. C'è il contenuto della mia coscienza. Il contenuto forma la coscienza. La mente può osservarlo nella sua globalità? Può guardare senza direzioni preconcette, senza giudizi e preferenze? Ciò implica l'assenza dell'osservatore, perché l'osservatore è il passato. È possibile guardare con quell'intelligenza che non è una costruzione del pensiero? Il pensiero è il passato. Provate! Richiede un'enorme disciplina; non la disciplina della repressione, del controllo, dell'imitazione o del conformismo, ma la disciplina di un'azione in cui è percepita la verità. La verità in atto genera la sua stessa azione, che è disciplina. Può la mente osservare il suo contenuto mentre stiamo parlando, nei nostri gesti, nel nostro modo di camminare, di stare seduti e di mangiare, in tutti i nostri comportamenti? Il comportamento manifesta il contenuto della coscienza, che agiamo per piacere, spinti dalla sofferenza, o alla ricerca di una ricompensa, che sono tutti elementi della coscienza. La psicologia afferma che, finora, l'umanità è stata educata secondo il principio della punizione e della ricompensa, del paradiso e dell'inferno. Continua dicendo che l'unico principio educativo dovrebbe essere quello della ricompensa, che dovremmo essere ricompensati e non puniti. Ricompensa e punizione sono la stessa cosa, vedere l'assurdità di entrambe è vedere la globalità della cosa. Vedendo il tutto, l'intelligenza è presente nell'azione, e non agiamo più in base a ricompense e punizioni. Il comportamento esprime il contenuto della coscienza. Possiamo nasconderci dietro un comportamento molto per bene, frutto di un accurato esercizio, ma sarà soltanto un comportamento meccanico. Di qui nasce un'altra domanda: la mente è interamente meccanica, o c'è una parte del cervello che non lo è affatto? Esaminando meglio questo punto, vediamo che attorno a noi, nel mondo della politica, dell'economia, della religione, della società, e così via, l'umanità è in continua ricerca. Nuovi dèi, nuovi guru, nuovi capi. Osservando con attenzione, ci accorgiamo che tutto ciò avviene nell'ambito del pensiero. Sostanzialmente, il pensiero non è mai libero. Il pensiero è sempre vecchio, perché è la risposta della memoria in quanto conoscenza ed esperienza. Il pensiero è materia. Appartiene al mondo materiale, e cerca di fuggire dal mondo materiale in quello immateriale. Ma la fuga nel mondo immateriale attraverso il pensiero è ancora materiale. Abbiamo tanti problemi morali, sociali ed economici, individuali e collettivi. L'individuo è essenzialmente, intrinsecamente parte del collettivo. L'individuo non è diverso dalla collettività; può avere tendenze, occupazioni e umori anche molto peculiari, ma è parte intrinseca della sua cultura, cioè della società. Questa è la nostra situazione esterna, e la situazione interna è esattamente la stessa. Cerchiamo di trovare una risposta ai problemi più scottanti della vita attraverso il pensiero, quel pensiero imposto all'Occidente dagli antichi greci con la loro filosofia politica, la loro matematica, e così via. Il pensiero non ha mai trovato una risposta e non la troverà mai. Per questo dobbiamo esaminare la struttura globale del pensiero e del contenuto creati dal pensiero come coscienza. Dobbiamo osservare il funzionamento del pensiero nei rapporti, nella vita quotidiana. Questa osservazione implica l'intuizione del fatto che, se l'osservatore è diverso dall'osservato, se c'è differenza, ci deve essere inevitabilmente conflitto, come avviene tra due opposte ideologie. Le ideologie sono creazioni del pensiero, condizionate dalla cultura in cui si sono sviluppate. È possibile osservare tutto questo nella vita quotidiana? In questa osservazione vedremo il nostro comportamento, vedremo se si basa sul principio del premio e del castigo, come in genere fa il nostro comportamento, per quanto educato e raffinato. Da questa osservazione iniziamo a capire che cosa sia la vera intelligenza. Non l'intelligenza ricavata da un libro o dalle esperienze, che non è intelligenza. L'intelligenza non ha nulla a che vedere con il pensiero. L'intelligenza è in atto quando la mente vede il tutto, l'infinito tutto, e non solo il mio paese, i miei problemi, le mie piccole divinità o le mie meditazioni. Vede la globalità di che cosa significa vivere. E questa intelligenza ha in sé un'energia enorme.</p>
<p>Saanen, 14 luglio 1974</p>
<h3>II</h3>
<p>Stiamo parlando del fatto che il nostro mondo esterno e interno è nel caos, e che tutti, politici, governanti e religiosi, tentano di risolvere i problemi sempre nell'ambito del pensiero. È sempre stato così, per secoli e secoli. Ma la sofferenza continua: guerre senza fine, governi più o meno corrotti, politici che giocano sporco, ideologie e sistemi che hanno preso il posto della morale e dell'intelligenza. Vedendo tutto ciò oggettivamente, senza pregiudizi, senza dipendere da nessuna ideologia, possiamo osservare gli effetti divisivi del pensiero e vedere che un pensiero elevato non corrisponde necessariamente a un comportamento elevato. Ci stiamo occupando di qualcosa che va esaminato, indagato in profondità, il più profondamente possibile, verbalmente e non. Ciò richiede una grande attenzione, affetto e rispetto, un senso di intima reciprocità. La condivisione non si limita all'ascolto di una lista di parole o di concetti, che non sono idee o concetti con cui dichiararsi d'accordo o in disaccordo, ma partecipandovi con tutto il cuore, con tutta la mente, con tutta l'energia. La serietà della nostra preoccupazione e del nostro impegno ci rivelerà molte cose, non solo l'origine del pensiero e delle sue malizie, ma anche la fonte dell'azione. Viviamo nell'azione, non possiamo evitare di agire. Anche se abbandonassimo il mondo ritirandoci in un monastero, sarebbe pur sempre un'azione. Specializzarsi in un campo particolare in cui mettere a frutto i nostri talenti per avere successo, è azione. L'azione è anche nel rapporto tra noi e gli altri. Il movimento della vita è azione. In tutte le civiltà, compresa la nostra, il pensiero ha prodotto azioni conflittuali, contraddittorie, oppositive, creando gravi problemi e infelicità. È possibile la perfezione del pensiero, e quindi dell'azione? O l'azione prodotta dal pensiero sarà sempre conflittuale? È la vostra vita, e se volete comprenderla, se volete capire il vostro comportamento, il vostro modo di agire, i vostri rapporti e la vostra confusione, per scoprire come rendere l'azione perfetta a tutti i livelli, dovete chiedervi se sia possibile un'azione che non è frammentata dal pensiero. Il pensiero è frammentario per natura, eppure cerchiamo di utilizzare il pensiero per trovare un modo di agire che non sia contraddittorio, che non sia fonte di rammarico, che sia globale, intero, totale. Esiste un agire perfetto non basato sul pensiero? Perché il pensiero, su cui costruiamo tutta la nostra vita, da cui dipende tutta la morale sociale, è divisivo? Il pensiero è materia. È la risposta del passato. Crea il tempo dividendolo in ieri, oggi e domani. Il pensiero ha la sua origine e le radici nel passato; e, radicando nel passato, nel suo movimento crea il tempo. Vediamo che, per la sua stessa natura, struttura e funzionamento, il pensiero è essenzialmente il passato. Il pensiero vive nella tradizione, nelle conoscenze accumulate da una società, nel gran numero di scoperte scientifiche, ma tutto ciò appartiene al passato. Il pensiero è essenzialmente un movimento dal passato. Per questo è necessariamente divisivo. Può credere, immaginare o teorizzare di essere al di là del tempo, può fantasticare uno stato senza tempo, ma è sempre pensiero. Può fingere di trascendere i propri limiti, ma è sempre pensiero. Il pensiero traccia attorno a se stesso il confine del tempo, e questo è il fattore divisivo. Tutti siamo stati allevati nell'ambito del pensiero. L'educazione si muove nel pensiero, è l'accumulo di sempre maggiori conoscenze, è un pensiero sempre più raffinato. Essendo il pensiero divisivo, qualunque sua azione è frammentaria e perciò crea conflitto. È una legge. La storia, come noi la conosciamo, ci insegna che l'uomo ha attraversato una serie infinita di crisi e di risposte alle crisi che non hanno fatto che creare sempre più conflitto. Lo vediamo anche nel mondo attuale. C'è una crisi, il pensiero cerca una risposta, e la risposta genera ulteriori problemi. Una nazione fornisce armamenti a un'altra nazione sapendo benissimo di contribuire a creare altri problemi, e così via senza fine. Può il pensiero generare un'azione che sia totale, intera, sana e non contraddittoria? La nostra vita è contraddittoria: viviamo divisi in piani diversi (gli affari, la famiglia, il piano della scienza, il piano della religione, il piano dell'arte), ciascuno opposto agli altri, ognuno specializzato nel proprio ambito peculiare. La specializzazione divide e mette in contrasto, e quindi è distruttiva. Nel tentativo di raggiungere le sue massime altezze, il pensiero si specializza creando maggiore conflitto, maggiore divisione. Ogni specializzazione ha una finalità ambiziosa, ogni carriera mira alla sua ricompensa, e questo è contraddittorio e opposto all'affetto, alla cura, al rispetto e all'amore. Considerando tutto ciò, ci chiediamo se ci sia un'azione globale, non frammentaria, un'azione che non produca rammarico, libera tanto dal senso di appagamento che dal senso di frustrazione. È possibile tale azione? È quello che ci chiediamo durante tutta la vita, perché qualunque cosa facciamo porta con sé dolore, confusione e un desiderio di ricompensa che ci fa creare ulteriori divisioni. Diventa perciò inevitabile, naturale e logico, chiedersi se esista un'azione che non sia il prodotto del pensiero. Ora vorrei esaminare qualcosa di apparentemente diverso, ma che non lo è. Abbiamo bisogno di energia. C'è l'energia fisica, l'energia emotiva, l'energia dell'odio, l'energia della lussuria, l'energia della passione, l'energia della tensione che è provocata dal senso di frustrazione, di divisione, di inappagamento. Invecchiando, il corpo comincia a logorarsi; intervengono mali e acciacchi, e l'energia se ne va. Gran parte della nostra energia è prodotta dal conflitto (sono questo, ma dovrei essere quello), dalla paura o dal desiderio aggressivo di farci strada in una certa direzione. C'è l'energia prodotta dall'abbracciare un ideale: su questo si basa tutto il comunismo, da Lenin in avanti, distruggendo milioni di persone pur di fare ciò che ritiene giusto. Ciò crea un'energia mostruosa. Anche il santo, consegnandosi a un ideale, a un'immagine, a una formula, ha un'energia straordinaria. Tutti gli idealisti hanno un'energia straordinaria. Qualunque forma di specializzazione richiede energia. Più ci specializziamo e più abbiamo energia. Possiamo osservarlo non solo in noi stessi ma anche in ciò che ci circonda. Il pensiero ha una sua energia. Per produrre un meccanismo straordinario come un sommergibile, occorrono enorme energia e cooperazione, energia alimentata da un'idea, da un pensiero strutturato. Ma questo tipo di energia è sempre distruttivo, nel senso più profondo della parola, perché è divisivo. Può esistere un'energia non distruttiva, non divisiva, non meccanica, e non fondata su un'idea o sull'adesione a un'ideologia? Esiste un'energia che non sia in alcun modo coinvolta nel tempo, in forma di pensiero e di movimento? La vita è azione. Ogni rapporto è azione, il movimento è azione. Questo movimento, questa azione, si fonda sul pensiero. La vita politica, religiosa, sociale ed economica, il relativismo morale, sono basati sul pensiero, che è divisivo, contraddittorio e causa di infelicità. Ci può essere un'azione indipendente da tutto ciò? Per scoprirlo, abbiamo bisogno di energia. Non solo di energia intellettuale, costituita dall'accumulo delle conoscenze, o di energia emotiva, percepita dal pensiero e quindi anch'essa parte del pensiero, ma un'energia capace di produrre una totale trasformazione nei processi mentali. Per esaminare a fondo se vi sia un'azione non fondata sul movimento del pensiero, abbiamo bisogno di un'energia straordinaria, non l'energia necessaria per raggiungere uno scopo, non l'energia che usiamo per procedere in una direzione definita, ma un'energia capace di cambiare il contenuto della coscienza. In altre parole, se siamo svegli e attenti ai nostri comportamenti, se guardiamo, se ascoltiamo, conosciamo il contenuto della nostra coscienza. Il desiderio di cambiarlo è un movimento in una determinata direzione, è energia ma energia divisiva. Eppure sappiamo che il contenuto della coscienza deve essere radicalmente cambiato, perché continuare su questa strada significa la distruzione dell'intera umanità. Il contenuto forma la coscienza. Quindi, una totale trasformazione del contenuto formerà un tipo completamente diverso di... non la chiamerò coscienza, lo chiamerò livello completamente diverso. Per indurre questo cambiamento occorre un'energia straordinaria. Perciò occorre essere liberi dal seguire una direzione. Considerate la logica, la ragionevolezza di questa affermazione. Occorre essere liberi da conclusioni. Benché una conclusione possa dare un'enorme energia, è energia sprecata. La mente deve essere libera dalle risposte del pensiero. Deve essere libera dagli ideali, perché anch'essi hanno una direzione. La mente deve essere libera da tutti i movimenti divisivi del pensiero quali la nazionalità, la razza e la religione. Può la mente liberarsi da tutto ciò? Se non può, possiamo fare qualunque cosa, stare capovolti sulla testa per diecimila anni, meditare in posizione seduta respirando correttamente per altri diecimila anni, ma non scopriremo mai l'altra possibilità. Può la mente vedere la stupidità, la non intelligenza degli ideali? Può vederla davvero, senza limitarsi ad affermare che gli ideali sono sbagliati e passare subito ad altro? Possiamo liberarcene vedendo la verità di questo fatto, non attraverso una disamina logica o storica, ma costatandone l'effettiva velenosità e sbarazzandocene. Non c'è più conflitto, perché la mente vede la stupidità del seguire la via degli ideali. Siete in grado di liberare la vostra mente da tutto ciò? E vorreste liberarvi di una cosa alla volta, o liberarvi totalmente? Liberarsi di una cosa alla volta richiede grande energia: vedere la stupidità del nazionalismo e sbarazzarsene; vedere che gli ideali non conducono da nessuna parte, che generano soltanto conflitto, e abbandonarli. Libererete la mente strato per strato, con tutto il tempo e l'analisi che questo richiede? Tradizionalmente si dice che occorre procedere passo per passo e che, prima di poterci sbarazzare di tutto ciò, dobbiamo controllare il corpo e il respiro. Non solo la tradizione, ma anche i moderni psicologi affermano che bisogna fare un passo alla volta, sollevare uno strato dopo l'altro. Potremo metterci tutta la vita e non riuscirci prima di morire. Volete passare per un processo che richiede tanti anni? Non è uno spreco di energia? Se è così, può la mente svuotarsi del proprio contenuto in modo da avere un tipo completamente diverso di energia e vivere una vita totalmente diversa? C'è un modo per vedere tutto ciò globalmente, e quindi liberarsene globalmente? Il contenuto della mia mente è lo stesso contenuto della vostra. Il contenuto della vostra coscienza è lo stesso contenuto della mia, con qualche piccola variazione, con minime diversità di colorazione, un pò più o un pò meno elaborato, con un pò più di qualità artistiche e un pò meno di qualcos'altro, ma in definitiva sono identici. Diventandone consapevole, la mente dice: "Come posso essere consapevole della totalità, non solo del conscio ma anche dell'inconscio?". So di poter sollevare uno strato dopo l'altro, tanto del conscio che dell'inconscio; so di essere in grado di passare per tutto questo processo, con il tempo, analizzando e conoscendo il pericolo dell'analisi. Posso farlo, ed è il modo di procedere tradizionalmente accettato. Ma so che richiede un tempo infinito perché, se ogni passo dell'analisi non è più che accurato, il successivo sarà falsato da quello precedente. L'analisi deve essere totale, vera e definitiva, altrimenti sono perduto. Ma chi è che analizza? L'analista non è forse l'analizzato? Perciò vedo che non porta a niente. Allora, che cosa fare? Avendo visto l'assurdità di questo processo, che cosa farà la mente? Ne ha visto davvero l'assurdità, o pensa di averla vista perché l'ha sentito dire da qualcuno? Siamo persone di seconda mano, e devo capire se, dicendo che è assurdo, sto accettando l'autorità di un altro. Se è così, è un'affermazione priva di realtà. Accettarla non ha alcun valore, e non produrrà frutti. Perciò la mente deve liberarsi dall'autorità, tanto dall'autorità tradizionale quanto dall'autorità dei miei desideri e del mio egoismo, dalla mia autorità che asserisce che io so. La mente deve rigettare l'autorità in modo totale. Non l'autorità della legge, è ovvio, ma l'autorità psicologica di chi ci dice che cosa fare perché siamo confusi e cerchiamo qualcuno che ci liberi dalla nostra confusione, dal nostro disordine che è esso stesso il creatore dell'autorità. La storia lo dimostra. Ovunque c'è disordine, arriva qualcuno per imporre tirannicamente un certo tipo di ordine che invece è disordine totale. Può quindi la mente sbarazzarsi dell'autorità avendone visto la natura e il vero significato? Non si tratta solo di reagire contro l'autorità, come in genere facciamo, perché reagendo contro un'autorità ne creiamo un'altra. È ovvio. Può la mente, la vostra mente, liberarsi dal metodo tradizionale dell'analisi che cerca il miglioramento interiore? Se vediamo la realtà della libertà dall'autorità, non ci sono guru, non c'è un salvatore, non ci sono livelli meditativi che sfociano in qualche evento straordinario. Lo straordinario c'è, ma non è questa la via. Può la mente liberarsi di tutto ciò, negarlo, abbandonando tutto ciò che vi si oppone? Per saperlo dobbiamo guardare. Dobbiamo guardare all'esterno e all'interno, ascoltare la musica del mondo e la disarmonia del mondo, la musica dentro di noi e la disarmonia dentro di noi, perché le due cose sono una. Siamo parte integrante del mondo. Per riuscirci abbiamo bisogno di energia, ma questa energia non ce la daranno né le parole né i concetti. Questa energia sgorga dall'intuizione del disordine di una mente che funziona in modo meccanico in quanto movimento del pensiero. Quindi nessuna fiducia, nessuna idea, nessun concetto, nessun ideale, nessuna adesione a tutto questo. Ma la negazione di ciò che è falso, non la resistenza o la reazione al falso, il rifiuto non motivato da preferenze di ciò che è falso, ci daranno un tipo diverso di energia. Non è difficile. Per salire su una montagna dobbiamo lasciare tutto ciò che abbiamo portato con noi in pianura, dobbiamo abbandonarlo. È molto più importante comprendere l'attaccamento e i fattori che corrompono il pensiero (l'attaccamento e il potere, il dominio in tutte le sue forme, le proprietà e i possessi), che cercare o prendere i voti. Siamo attaccati alle nostre proprietà: un tavolino antico che puliamo maniacalmente, una casa, una persona, un gruppo, un'idea o una certa esperienza. Perché la mente è così attaccata al nostro aspetto, alla nostra pettinatura, alle nostre preoccupazioni? Sono così tante le cose a cui siamo attaccati! Perché? Ma, rendendoci conto che la proprietà, in qualunque forma, è uno dei fattori che più corrompono la vita, diciamo: "Non abbiate niente, i pochi vestiti necessari ma nessuna proprietà, fate voto di povertà". Questo è un travaglio enorme: "Lo voglio, ma non posso averlo: ho fatto voto". Vedendo che i possessi corrompono vogliamo staccarci dai possessi, e creiamo un altro conflitto. Comprendere l'attaccamento è molto più importante che esercitare il distacco. Perché c'è attaccamento? Non come distaccarsi, ma perché la mente si attacca? Perché siamo attaccati alla nostra casa, a nostra moglie, alla nostra ragazza, alle nostre idee, alle nostre meditazioni, a tutti i nostri sistemi? Perché? Che cosa accadrebbe se non fossimo attaccati? L'attaccamento tiene occupata la mente: pensiamo costantemente a qualcosa. Il cervello, la mente dice: "Devo occuparmi di qualcosa", che siano Dio, il sesso o l'alcol; "Devo essere occupata" con il pranzo da preparare, con un ordinamento sociale, con qualsiasi cosa. Da questa richiesta di mantenersi occupati nasce l'attaccamento, il tenersi stretti a qualcosa. Perché la mente deve essere così occupata? Che cosa accadrebbe se non lo fosse? Si perderebbe? Si disintegrerebbe? Si sentirebbe spaventosamente nuda, svuotata? È la paura del vuoto che chiede occupazioni e dà quindi importanza ai mobili, a un libro, a un'idea, e così via? La mente si attacca a causa di questo senso di vuoto e di solitudine perché non si sente una totalità intera. Può la mente essere viva, vitale, energica e profonda senza attaccarsi? Certamente sì. L'amore è attaccamento? Non che l'amore sia distacco, perché l'attaccamento e il distacco sono entrambi dolorosi. Tutti lo sappiamo, tutti passiamo attraverso queste spiacevoli esperienze. Un'altra forma di corruzione è il potere: il potere politico, religioso, economico, o il potere nell'esercizio di una nostra capacità. Dominare qualcuno, la cuoca o il cameriere, il marito o la moglie, è un grosso piacere. È un altro fattore di corruzione, e l'energia necessaria per produrre una trasformazione nel contenuto della coscienza viene dissipata in tutti questi modi. Riuscite a vedere la realtà e la pericolosità di tutto ciò? Non un pericolo personale, ma un pericolo per tutta l'umanità. Se lo vedeste realmente vi scansereste come davanti a un masso che vi cade addosso, e ne sareste immediatamente liberi. L'osservazione di questo fatto richiede sensibilità, fisica e psicologica, sensibilità che non possiamo avere se indulgiamo in altre cose: alcol, sesso e superlavoro. Ma se abbiamo serietà, se diamo tutta la nostra attenzione, la nostra cura e il nostro amore a questa osservazione, vedremo da noi stessi che, dalla libertà delle divisioni create dal pensiero, nasce un'energia diversa, l'energia dell'intelligenza. Questa intelligenza non è un prodotto del pensiero. Non è l'astuzia del politico, del prete o dell'uomo d'affari. Nasce dalla libertà che riconosce la falsità, l'irrealtà di tutto ciò. Può la vostra mente vedere globalmente? Non ci riuscirà mai finché avrà una direzione. Una mente intelligente agisce nell'ambito del pensiero in modo intelligente, sano, senza resistenze. È libera dalla struttura dell'attaccamento e dalle sue implicazioni, libera dalle azioni create dall'attaccamento, dalla ricerca del potere con tutte le sue crudeltà e i suoi inganni. Vede la struttura divisiva del pensiero, e nella chiarezza di questa visione totale ha energia. Questa energia è intelligenza. Grazie a questa energia, a questa intelligenza, è in grado di agire nell'ambito del pensiero, e non di essere dominata. Allora vediamo che non c'è divisione tra l'esterno e l'interno, che è un rapporto. Vediamo anche che occorre energia per trasformare la mente. Perciò abbandoniamo tutto ciò che è inutile, tutto lo psicologico, tutto ciò che crea divisione e conflitto nella mente. Ma ciò si può ottenere solo osservando e non facendo resistenza. Questa osservazione è possibile solo quando l'osservatore è l'osservato. L'osservatore è il passato, modellato dal pensiero sulla base delle esperienze, del conosciuto, della memoria e della tradizione, che sono l'essenza stessa dell'osservatore. Ciò che osserva, in quanto prodotto del pensiero, è esso stesso pensiero. Il caos del mondo, l'infelicità, la povertà, la fame, la brutalità, la violenza, tutto l'attuale disordine, tutta l'attuale follia, sono creati dal pensiero. E l'osservatore dice: "Devo cambiare tutto questo", sempre che sia intelligente, sveglio e non preoccupato soltanto per la sua piccola esistenza. Ma l'osservatore è forse diverso da ciò che osserva? Essendo stato creato dal pensiero, è l'osservato. Quando avviene questa comprensione, non in teoria ma come realtà vissuta, il conflitto cessa e la mente oltrepassa i limiti che il pensiero impone all'azione. Siete in grado di farlo? E se non lo siete, perché? Perché siete pigri, freddi, indifferenti non solo verso il vostro dolore, la vostra sofferenza, la vostra infelicità, ma verso la sofferenza di milioni di persone, perché siete indifferenti a ciò che sta accadendo in Russia, in India e ovunque? Siete indifferenti a tutto ciò perché vi interessa trovare Dio, vi interessa meditare, imparare a respirare correttamente, avere un rapporto sessuale che vi soddisfi, e così via? Se aveste interesse per tutta l'umanità, non solo per i vostri amici o vostra moglie, ma per l'umanità nel suo insieme, vedendo il tutto potrete mettere ordine nei dettagli. Ma, senza la percezione della globalità, non potrete mettere ordine nei particolari. I politici, gli psicoanalisti e i preti non riescono a vederlo. Solo voi e io, se siamo profondamente responsabili, interessati, seri e impegnati, potremo affrontare il problema perché vediamo la globalità e quindi siamo straordinariamente vivi, intelligenti e capaci di occuparci anche dei particolari.</p>
<p>Saanen, 16 luglio 1974</p>
<h3>III</h3>
<p>Abbiamo parlato della comprensione delle nostre azioni, del nostro comportamento e del contenuto della coscienza. Senza la comprensione della natura e della struttura di questa coscienza in cui agiamo e in cui avvengono il nostro comportamento e il nostro pensiero, non faremo che dibatterci confusamente, in continua battaglia con noi stessi e con l'esterno. Non potremo mai trovare la pace, quel senso profondo di tranquillità interiore. In un mondo che diventa più folle a ogni giorno che passa, pieno di brutalità, violenza, inganno e frode, è essenziale che tutti comprendiamo questo immenso problema della vita. Ora vorrei discutere di ciò che viene chiamato materialismo. Materialismo significa intendere la vita come materia, materia in movimento e modificazione, e anche la coscienza e la volontà come materia. Dobbiamo indagare per scoprire se c'è qualcosa oltre la materia e se possiamo andarne al di là. Non si tratta di un semplice passatempo intellettuale, ma di un profondo esame per vedere se la mente, se la vita sociale, economica e religiosa è esclusivamente materiale. L'esistenza, compresa la coscienza e la volontà, è semplicemente movimento e modificazione della materia? Siamo governati dai nostri sensi, gusto, odorato, tatto, eccetera, che svolgono un ruolo fondamentale. Il cervello, se lo esaminiamo e se siamo consapevoli della sua attività, trattiene nelle sue cellule il ricordo delle esperienze. Ciò che le cellule trattengono è materiale, e quindi il pensiero, la capacità di pensare, è materia. È possibile immaginare, cioè costruire attraverso il pensiero, qualcosa d"altro', altro rispetto alla materia, ma è ancora materia dell'immaginazione. Sappiamo di vivere in un mondo materiale basato sulle nostre sensazioni, desideri ed emozioni, e costruiamo un contenuto della coscienza che è essenzialmente il prodotto del pensiero. Se non facciamo del romanticismo, ma esaminiamo a fondo e seriamente, lo vediamo; eppure, pur sapendolo, diciamo che deve esserci dell"altro', qualcosa al di là. Così il pensiero inizia a esaminare questo 'altro', ma questo 'altro' che esamina è ancora materia. È importante capirlo, perché pensiamo in modo romantico, tutte le nostre religioni sono romantiche e sentimentali. Vivendo in questo piccolo ambito del materialismo, vogliamo che dietro ci sia qualcosa di molto più grande. È un desiderio naturale. Così il pensiero crea strutture verbali o non verbali che chiama Dio, altro, immensità, eternità, e così via. Ma sono tutti prodotti del pensiero e quindi materia. Il pensiero crea un'immagine e pensa che questa immagine, questo simbolo, non sia materiale. Ma l'immagine è prodotta dal pensiero, l'ideale è sempre un prodotto del pensiero, e quindi ancora materia. In India, o dovunque in Oriente, vi diranno che lo sanno ma che c'è comunque un Sé superiore, sovracosciente, che domina la materia oppure la congloba, così come in Occidente abbiamo l'anima. Lo chiamano, con una parola sanscrita, Atman. Ma l'Atman, il superconscio, l'anima, è sempre un prodotto del pensiero. Il pensiero è materia; qualunque sia il suo movimento, verso l'interno o verso l'esterno per andare oltre se stesso, è ancora materia. A questo punto nasce la domanda: la mente è meccanica? I pensieri, le sensazioni, le reazioni, le responsabilità, i rapporti, i comportamenti, le opinioni, e così via, sono meramente meccanici, sono risposte dettate dal condizionamento e dall'influsso dell'ambiente? Se la mente è soltanto questo, viviamo in una prigione orribile senza possibilità di evaderne. Questo è sempre stato il problema dell'uomo nel corso delle epoche. Sa di vivere attraverso i sensi, i desideri, il contatto, gli appetiti sessuali, intellettuali, eccetera, e si domanda: "Questo è tutto?". Allora inventa le divinità e le superdivinità, la sovracoscienza, e così via. Dopo aver inventato e proiettato un'immagine, si mette alla sua ricerca credendosi uno straordinario idealista, un religioso straordinario. Ma la sua ricerca di ciò che chiama 'Dio' o verità è sempre la ricerca di un prodotto del pensiero, che è materia. Guardate che cosa sta facendo. Guardate ciò che le chiese, i templi e le moschee hanno fatto agli uomini, a ciascuno di noi. Guardate l'enorme inganno di cui è stato nutrito: pensare di essere uno straordinario idealista. Capirlo realmente, seriamente, è un brutto colpo perché ci viene strappata un'illusione. Se ci siamo spinti fino a questo punto, cominceremo a chiederci se c'è qualcosa di diverso dal movimento del pensiero. Come fare per scoprirlo? Se vogliamo scoprire se c'è qualcosa al di là della materia, dobbiamo iniziare chiedendoci qual è la causa della nostra ricerca. La causa è forse un tentativo di fuga? Causa significa motivazione. La nostra ricerca ha una motivazione? Se sì, la motivazione è ricerca del piacere o fuga per paura. Oppure è la totale insoddisfazione per ciò che è che proietta la sua stessa risposta. Quindi, per indagare l"altro', la mente deve essere libera da motivazioni. Abbiamo detto, e lo ripetiamo, che per risolvere i problemi creati dal pensiero, religiosi, economici, sociali o morali, nella mente deve prodursi una trasformazione, non una riforma superficiale ma una rivoluzione profonda. Se siamo davvero seri e non frivoli, non solo incuriositi da teorie e filosofie inventate dal pensiero, proveremo interesse e un profondo impegno per il problema della trasformazione del contenuto della coscienza. Come si è detto, è il contenuto che forma la coscienza. Ci siamo chiesti che cosa lo può cambiare. Abbiamo detto che l'osservatore è l'osservato, e che se c'è divisione tra osservatore e osservato, tra 'io' e 'altro', c'è conflitto. Questo conflitto è un vero spreco di energia. Ma vedendo che l'osservatore è l'osservato, il conflitto è rimosso e si ha a disposizione un'enorme energia che non viene più assorbita dal conflitto. Questa energia o agisce nell'ambito del pensiero, o è completamente diversa dal pensiero. Ma, per una mente oppressa, condizionata e modellata dal pensiero materialistico, può esserci un movimento diverso da quello del pensiero? Per scoprirlo, dobbiamo capire la causa della nostra ricerca. Dove c'è una causa c'è il tempo. La causa produce un effetto, e l'effetto diventa a sua volta una causa. È un fatto molto semplice, è la nostra stessa vita. Diventa difficile solo se lo vediamo, se lo consideriamo come qualcosa di diverso dalla nostra vita quotidiana. Mettiamola in modo diverso. Che cos'è la virtù, la moralità? La moralità è soggetta a cambiamento? È relativa? È assoluta? Per noi, nel mondo attuale, la moralità è relativa e questo relativismo ci sta distruggendo. Perciò ci chiediamo: che cos'è la virtù? Esiste una virtù assoluta, l'assenza di odio in qualunque circostanza? Esiste una pace totale, una pace assoluta, che nulla può scuotere? È possibile vivere senza la minima traccia di violenza? Oppure la violenza e l'odio sono relativi? Quindi, che cos'è la virtù? Se voi mi colpite, io vi colpisco a mia volta e dopo vi chiedo scusa, la virtù diventa un fatto relativo. Se ho un motivo per odiarvi, per avversarvi o per essere violento, questa causa rende la mia azione non totale, e quindi relativa. Esiste un modo di vivere che non soggiace a cause? Nel momento in cui c'è una causa, la nostra vita diventa relativa. Se ho un motivo per amarvi, perché mi date benessere psicologico, fisico, sessuale o morale, non è amore. Dove c'è una causa, l'azione è relativa. Ma in assenza di cause, l'azione sarà assoluta. Osservate ciò che accade nella vostra vita, non la spiegazione che do io. Se dipendo da voi sono attaccato a voi, la mia dipendenza e il mio attaccamento hanno una causa: perché sono solo, perché sono infelice, perché voglio compagnia, voglio il vostro amore, affetto, attenzione, e perciò mi attacco a voi. Dall'attaccamento si crea una grande sofferenza, dolore. Se non mi amate, se vi limitate a tollerarmi, se mi date una parte piccolissima del vostro affetto e ne date di più a un altro, ci sarà gelosia, antagonismo, odio e tutto ciò che ne consegue. Dove c'è una causa, l'azione, la moralità, è sempre relativa. Può la mente essere libera dalla forma, dall'ideale, dalla causa per poter andare oltre se stessa? Di fatto è semplice, sono le parole che lo rendono difficile. Le parole sono necessarie per comunicare, ma se si fermano al livello verbale sono inutili. È come arare, arare e arare, e rovinare la terra continuando a rivoltarla. Siamo di fronte a un problema che l'uomo ha sempre cercato di risolvere: la vita è esclusivamente meccanica, esclusivamente materiale? L'esistenza, ivi comprese la mente, la coscienza e la volontà, è solo materia? La vostra vita è così? Pretendete che non lo sia, ma di fatto lo è. Imprigionato in questo, il pensiero crea una forma, l'idea dell'assoluto, la perfezione più alta, l'ideale più nobile, gli dèi e tutte le cose che il pensiero ha creato nel mondo, l'immenso movimento della tecnologia. Tutto ciò è materia. Vivendo su questa sponda, con le nostre guerre, i nostri odi e la nostra spaventosa politica, vivendo su questa riva del fiume, che è materia, la mente dice: "Voglio attraversare. Dall'altra parte deve esserci qualcosa, perché questa vita è troppo stupida". Infatti è stupida: andare al lavoro, guadagnare, assumersi responsabilità, lottare, competere, preoccuparsi, distrarsi, ansie, dolori e infine la morte. Non ci sembra abbastanza. Possiamo metterla in termini più filosofici, usare parole più stravaganti o romantiche, ma resta una vita stupida e vogliamo qualcosa di più. Ci diciamo: "Come si farà ad arrivare dall'altra parte?", e ci chiediamo: "Chi ci farà attraversare?". A questa domanda il prete, il guru, colui che sa, risponde: "Seguimi". Siamo finiti, perché lui è esattamente come noi, agisce sempre nell'ambito del pensiero. Egli ha creato gli dèi, Gesù, Buddha, Krishna. Egli ha creato una forma, e questa forma è altrettanto materiale delle nostre sensazioni: è un prodotto del pensiero. Se questo punto ci è perfettamente chiaro, se non coltiviamo più romantiche vie di fuga o tentativi ideologici di lavarcene le mani, se abbiamo smesso di cercare sicurezza e tutto ciò che non è altro che illusione, se ci è assolutamente chiaro che ogni modificazione nell'ambito della coscienza è un semplice passaggio da un oggetto a un altro nel chiuso del pensiero, che cosa farà la mente? O che cosa non farà? Per prima cosa, nella mente deve esserci ordine, ordine materiale, perché una mente in disordine non può abbandonare se stessa. Il pensiero è materia, e la sua attività nell'ambito della coscienza ha prodotto una confusione e un disordine straordinari. Ha creato disordine in tutte le direzioni: nella politica, nella religione, nella società, nella morale e nei rapporti. E questa è la nostra vita. Se non c'è un ordine assoluto (e uso apposta il termine assoluto, non relativo), se in questa area non c'è un ordine assoluto, qualunque causa che spinga a uscire rimane sempre un prodotto del disordine. Perciò deve esservi ordine. Come si può indurre un ordine politico, religioso, intellettuale, morale, fisico e nei rapporti, un ordine assoluto, non un ordine soltanto relativo e strumentale? Come può una mente che è stata educata e condizionata a vivere nel disordine, ad accettare il disordine, fare ordine in se stessa? Tenete sempre presente che, se pensiamo che ci sia un agente esterno in grado di portare ordine, questo agente esterno è un prodotto del pensiero, e quindi porterà contraddizione e ulteriore disordine. Se pensate che l'ordine si possa ottenere con la volontà, che cos'è la volontà? "Voglio farlo": osservate, scoprite che cos'è. Se siamo aggressivi e dichiariamo: "Devo farlo", che cos'è questa volontà in atto? Non è forse un desiderio, la proiezione di uno scopo da raggiungere, l'ottenimento di uno scopo proiettato dal pensiero in forma di ideale, in forma di modello? Può il pensiero produrre ordine? È la via seguita dai politici, dai preti e dai cosiddetti riformatori. Il pensiero ha creato il disordine: che cosa si può fare? La mente, la vostra mente, è in grado di osservare, di guardare questo disordine? Può comprendere che l'esercizio della volontà, la scelta di seguire un altro, il desiderio di superare il disordine appartengono sempre al disordine? Ci chiediamo: "Che cosa posso fare, che cosa può fare la mente?". Prima di tutto, conosciamo il nostro disordine? La mente conosce davvero il disordine, o solo la sua descrizione? Potete descrivermi una montagna, la sua bellezza, la neve, il profilo contro il cielo azzurro, l'ombra profonda dei boschi, i ruscelli, il mormorio degli alberi, tutte queste meraviglie. La vostra descrizione cattura la mia mente e la faccio mia. Ma la descrizione non è la cosa descritta. Quindi dobbiamo chiederci: "Sto vivendo in una descrizione o vedo realmente il disordine?". La descrizione è intellettuale, il disordine è fattuale. La mente vede il suo stesso disordine, senza parole, senza essere ingabbiata in descrizioni, ma la semplice osservazione di questo disordine enorme? È in grado di osservare in questo modo? E, nell'osservazione del disordine, c'è un 'osservatore' che guarda, o non c'è nessun osservatore ma soltanto l'osservare? Io vi osservo, vi guardo. Vi ho incontrato l'anno scorso, mi siete risultati simpatici o antipatici, mi avete adulato o insultato o ignorato. Ne è rimasto il ricordo. Quest'anno vi incontro di nuovo e il ricordo reagisce. Il ricordo è il passato, ed è la memoria dell'osservatore. È ovvio. Può la mente osservare il disordine, sociale, morale e così via, che è stato creato dal pensiero e in cui io vivo, che è parte di me? Può osservare questo disordine senza un osservatore? Se c'è un osservatore che osserva il disordine, c'è una divisione tra osservatore e osservato. Nella divisione c'è conflitto: "Devo controllare il disordine, devo trasformarlo, devo reprimerlo, devo vincerlo", e così via. Se invece non c'è osservatore, se c'è solo osservazione, non c'è conflitto ma semplice osservare. Allora c'è anche l'energia per andare al di là del disordine. Dove c'è divisione c'è per forza disordine. L'osservatore, affondando le radici nel passato, è il fattore principale della divisione. La mente è in grado di capirlo e di osservare il reale disordine della nostra vita, e non solo la sua descrizione? Riesce a vedere il nostro disordine, la confusione, le ansie, le contraddizioni, le richieste egoistiche e tutto il resto? Osservate. Se si osserva senza un osservatore c'è il superamento di questa condizione, c'è ordine totale, non un ordine relativo ma l'ordine matematico indispensabile per andare oltre. Se non c'è ordine nel mondo materiale, nel mondo della materia, nel mondo del pensiero, la mente non ha una base solida da cui partire. Per questo è necessaria l'osservazione dei comportamenti. Agisco solo spinto da una causa, secondo le circostanze? Il comportamento è realistico, o è sempre uguale in tutte le circostanze? Non nel senso che riproduce un modello, ma sempre uguale perché non è mai relativo, perché non si basa mai sulla punizione e la ricompensa? Esaminate, indagate e vi accorgerete di quanto tremendo è il vostro comportamento, il modo in cui guardate chi sta sopra e sotto di voi, e tutto ciò che fate. Non c'è mai un movimento costante che sia libero dal meccanismo della ricompensa e della punizione. Inoltre dobbiamo investigare i rapporti nel mondo materiale. I rapporti sono della massima importanza, perché la vita è rapporto. Come sono i vostri rapporti? Ne abbiamo? Rapporto significa rispondere adeguatamente alle sfide. Indagare un rapporto significa vedere se il mio rapporto con un altro è intimo e personale, o se non lo è. È basato sulle mie opinioni, sui ricordi, sulle mie ferite, le mie richieste, i miei appetiti sessuali? Se il mio rapporto con voi è relativo, è mutevole: oggi sono di malumore e domani sarò affettuoso, dopodomani vi odierò e dopodomani ancora vi amerò, e via di seguito. E se questo rapporto non mi soddisfa, cercherò un'altra persona. Sono secoli che giochiamo sempre questo gioco. Oggi è un pò più palese, un pò più smodato, più volgare; tutto qui. Perciò la mia mente deve capire come sono realmente i suoi rapporti. Se non c'è totale armonia nel mondo materiale in cui vivo e che è parte di me, che è la mia coscienza, la mente non potrà andare al di là di se stessa. Questo è il motivo per cui le vostre meditazioni, la posizione fisica, gli esercizi di respirazione, i vostri viaggi in India e la vostra ricerca sono privi di valore. I miei sono rapporti relativi? Qualunque rapporto è relativo? O ci può essere rapporto solo quando la divisione tra 'me' e 'te' non esiste più? Entro in rapporto con voi perché vi amo, perché mi date cibo, abiti, riparo, sesso, compagnia. Ho costruito un'immagine meravigliosa di voi; possiamo infastidirci o irritarci a vicenda, ma tutto ciò non conta. Il fatto è che mi afferro a voi, sono attaccato a voi, e in questo attaccamento c'è grande dolore, grande sofferenza, tormento, gelosia, antagonismo. Allora mi dico: "Devo liberarmi da tutto ciò". Per liberarmene mi attacco a un'altra persona, e il gioco ricomincia. Perciò mi chiedo: "Che cos'è il rapporto? C'è un rapporto? Ci può essere un rapporto?". C'è un 'io' che insegue i suoi appetiti, ambizioni, brame, paure e desideri di maggior prestigio, di una migliore posizione, e così via; e c'è l'altro che insegue le identiche cose. È possibile un qualunque tipo di rapporto tra due esseri umani che cercano e inseguono entrambi i propri desideri privati ed egoistici? In tale stato di cose non può esistere alcun rapporto, che invece esiste là dove non c'è nessun 'io'. Se l"io', in quanto pensiero, non c'è, allora sono in relazione; in relazione a voi, agli alberi, le montagne, i fiumi e tutti gli esseri umani. Questo è amore, che non ha una causa. La coscienza, con il suo contenuto, appartiene all'ambito della materia. La mente non può superare quest'ambito finché non sia in ordine totale e finché il conflitto nei rapporti non sia giunto completamente a fine, e ciò significa un rapporto in cui non c'è 'io'. Non è soltanto una teoria: chi vi parla vive realmente ciò che sta dicendo. Se non lo vivesse sarebbe ipocrisia, sarebbe una cosa sporca. Quando nella mente c'è ordine e c'è il senso della globalità del rapporto, che cosa avviene? Avviene che la mente smette di volere e non nutre più nessun tipo di illusione. Ciò è assolutamente necessario, perché il pensiero riesce a inventare qualunque tipo di esperienza, qualunque visione, qualunque sovracoscienza, e tutto il resto. Non c'è né ideale né forma: c'è solo comportamento, che è ordine e senso del rapporto per la globalità dell'uomo. Allora avremo delle buone fondamenta. Da ciò scaturisce un'altra domanda: il cervello è totalmente condizionato? Il cervello umano ha fatto migliaia e migliaia di esperienze, è stato educato attraverso un'enorme quantità di nozioni ricavate dai libri e da altre fonti, e tutto ciò è racchiuso nel cervello. Il pensiero funziona solo nell'ambito del conosciuto. Può immaginare di dire: "Io esisto al di là del conosciuto", ma è una sciocchezza. Perciò la mia mente si chiede: il cervello è completamente condizionato dall'economia, dalla società, dall'ambiente, dalla religione e dalla cultura in cui vive? La mente, che include il cervello, è chiusa entro i confini del tempo? È in totale schiavitù? Non rispondete subito di sì o di no perché, quando avete dato una risposta, l'indagine è finita. Una mente che interroga, guarda e cerca senza una causa, senza una direzione, si chiede: "La mente è completamente condizionata, e quindi meccanica?". La mente è meccanica quando agisce nell'ambito del conosciuto, sia esso il sapere scientifico, tecnologico o religioso. Meccanicità significa ripetizione, ripetizione e ancora ripetizione. È questo il funzionamento: continua ripetizione del desiderio, sessuale o di altro tipo. Ripetere, ripetere, ripetere... Così la mente si domanda: "È tutto meccanico, oppure esiste nella mente uno spazio non meccanico?". Visto che, fin tanto che c'è una causa, il movimento del pensiero sarà completamente meccanico, la mente può essere libera da cause?</p>
<p>Saanen, 18 luglio 1974</p>
<h3>IV</h3>
<p>Il nostro interesse principale è la trasformazione, il cambiamento radicale della mente. La mente dell'uomo include il cervello, il cuore, la totalità dell'organismo, la mente che ha creato il mondo attorno a noi, questo mondo di corruzione, violenza, brutalità, vanità, più tutte le strutture che conducono alla guerra. Ci interessa il cambiamento del contenuto della coscienza, perché il contenuto forma la coscienza. Senza questa rivoluzione radicale, senza questo rivolgimento psicologico, non ci potrà essere fine al conflitto, alla sofferenza e alla violenza che devastano il mondo. Questo cambiamento non può avvenire se non conosciamo noi stessi, senza autoconoscenza. Non si tratta della conoscenza del 'sé superiore' o di qualche 'coscienza suprema', che fanno ancora parte dell'ambito del conosciuto. Se non conosciamo il nostro 'io', il sé di ogni giorno, se non sappiamo che cosa pensa e come agisce, con le sue devozioni, le sue illusioni, le ambizioni, le attività egocentriche, le identificazioni con qualcosa di nobile o di ignobile, i suoi ideali, continueremo a muoverci nell'ambito dell"io'. Se non ne vediamo la limitatezza di cui siamo così poco consapevoli, la limitatezza del conscio come dell'inconscio legata all'io individuale, alle sue ambizioni e reazioni individuali che sono essenzialmente parte di un tutto, parte della comunità, parte della cultura in cui vive; se non lo capiamo a fondo, non potremo trasformare il contenuto della coscienza. La 'comprensione' non è un fatto intellettuale, emotivo o passeggero. È unita all'azione e quindi è comprensione totale, non solo parziale. Osservando noi stessi, la nostra coscienza e il suo contenuto, in quanto non esiste coscienza diversa dal suo stesso contenuto, scopriamo due elementi principali: il piacere e la paura, che non sono separabili. Dove c'è richiesta, ricerca e inseguimento del piacere, sulla sua scia c'è anche la paura. Per comprendere la paura non possiamo prescindere dal fattore piacere. Il pensiero è il metro di misura della paura. Il pensiero è la risposta della memoria, cioè delle esperienze e delle conoscenze immagazzinate nei tessuti e nelle cellule cerebrali. Il pensiero è materia. Il mondo intero è costruito sul pensiero; la sua stessa natura, sostanza e attività è fondata sul pensiero. Dobbiamo capire se è il pensiero che nutre la paura. Non si tratta di cercare di liberarsi dalla paura: la libertà dalla paura verrà inevitabilmente con la comprensione della natura, della struttura e del funzionamento del pensiero. Osservando la globalità del processo del pensiero, che ha creato il mondo con le sue religioni, i suoi dèi, i suoi redentori e tutto il mondo materialistico in cui viviamo, vedremo che, finché ci muoveremo nel suo ambito, esisterà la paura. La paura è la causa della solitudine e della mancanza, tanto fisica che psicologica; è la causa dell'attaccamento ai beni, alle persone, alle idee e ai concetti, alla famiglia e alla nazionalità. Finché il pensiero si muove nell'ambito del mondo materiale, e non può fare diversamente, ci sarà paura. Che cos'altro possiamo aspettarci vivendo in un mondo in cui dobbiamo cercare sicurezza, materiale e psicologica! Finché la mente cercherà la sicurezza materiale, finché rivendicherà la permanenza, ci sarà paura. Tuttavia, il cervello può funzionare con efficacia, oggettività e razionalità solo se ha totale sicurezza. È ovvio. Se non ha sicurezza, la cerca negli dèi, nei simboli, nelle ideologie e nei nazionalismi, con il comportamento nevrotico che ne consegue. Finché sono un nazionalista che appartiene a un determinato paese, agirò nevroticamente creando conflitti e divisioni. Ecco una delle cause della paura. Se lo vedo, se ne sono consapevole, sarò ancora un nazionalista? Se continuo a esserlo, continueranno anche il piacere e la paura. Se la mente vive totalmente immersa nel mondo materiale, non esisterà nient'altro che materia, cioè pensiero, coscienza e volontà. In questo modo si conserverà la paura, perché non vi sarà nient'altro che ricerca di sicurezza materiale e permanenza. Dove c'è questa ricerca, c'è paura. Poi ci sono le paure nascoste nei recessi della coscienza: paure razziali, collettive, paura della fame, e così via. Ci sono paure nascoste e forme di piacere straordinariamente sottili. Ci sono paure consce e inconsce; la paura della morte, della solitudine, di perdere il lavoro, di quello che dirà la gente, di perdere ciò a cui siamo attaccati, di fallire, di non avere successo. È possibile metterle in luce senza un processo di analisi? Abbiamo visto l'inutilità dell'analisi, in quanto analizzatore e analizzato sono la stessa cosa. Che cosa farà la mente vedendo l'assurdità, la falsità dell'analisi, dell'esame introspettivo? Per capire che cosa può fare, dobbiamo esaminare che cosa sia la meditazione. Sentendo la parola 'meditazione', ascoltiamola come se la udissimo per la prima volta. Che cos'è la meditazione? Non si tratta di come meditare, in quanto, non appena capiamo che cos'è, avviene naturalmente come il respiro. Possiamo imparare da altri che cos'è la meditazione, nel suo vero significato? Sono stati scritti interi volumi sull'argomento. Si medita secondo un sistema preciso, può essere lo Zen o le infinite varianti dei metodi induisti. Tutti questi metodi implicano un risultato da raggiungere attraverso il controllo. Il controllo implica un controllore. Ma il controllore è forse diverso da ciò che controlla? I gruppi di meditazione, con le loro tecniche e le loro filosofie, dicono: "Controllate i pensieri!". Il pensiero vaga qua e là, e questo vagare è uno spreco di energia; per questo si sostiene che il pensiero va controllato, disciplinato e soggiogato al fine di ottenere ciò che viene chiamato illuminazione, Dio, verità, l'ineffabile, o come preferite chiamarlo. Viene richiesto un controllore, ma chi è il controllore? È forse diverso, per qualità e natura, da ciò che afferma di controllare? Comprendere questo punto è fondamentale. Chi vi parla intende richiamare la vostra attenzione sulla possibilità di vivere la nostra vita quotidiana senza esercitare nessun controllo, diversamente da ciò che sostengono le varie tradizioni, l'educazione e le regole sociali e morali. Vivere senza esercitare il minimo controllo significa capire a fondo, realmente a fondo, che cos'è il controllore e il controllato, e questo è meditare. Il controllore è diverso dal controllato, cioè dal pensiero? Alcuni affermano che il controllore è qualcosa di diverso, il sé superiore che appartiene alla coscienza più elevata, che è l'essenza della conoscenza, ovvero del passato, che ha accumulato una grande quantità di sapere. Ma questo controllore appartiene sempre all'ambito del pensiero, e per quanto il pensiero possa essere elevato appartiene ancora al tempo e alla misura. Riuscite a cogliere la verità di tutto questo? Non accettandolo né comprendendolo intellettualmente, ma vedendo che qualunque dio, cristiano o induista, è solo una creazione del pensiero. Il pensiero può proiettarsi ovunque, in qualunque tipo di illusione, e l'affermazione dell'esistenza di un sé superiore appartiene sempre al pensiero, e questo sé superiore appartiene pur sempre alla materia. Vedendo che il controllore è il controllato, la meditazione cambia radicalmente aspetto. La meditazione è lo svuotamento della coscienza e del suo contenuto. Solo così la mente e il cervello sono in assoluto silenzio. Questo silenzio assoluto, e non solo relativo, è indispensabile per poter osservare. Non per sperimentare! Esperienze ne abbiamo già avute di ogni tipo, e il pensiero vuole sempre più esperienze, compresa l'esperienza di altri stati, di altre dimensioni. Siamo pieni fino alla nausea di questo mondo e delle sue esperienze: sono noiose, limitate, confinate, ristrette e vogliamo sperimentare qualcosa di completamente diverso. L'esperienza implica il riconoscimento. Se non sono in grado di riconoscere, c'è ancora esperienza? Ho fatto l'esperienza di contemplare una montagna, la sua bellezza, le ombre, l'azzurro profondo del primo mattino, un senso di straordinaria magnificenza. Ma questa esperienza esiste solo in relazione al passato, e quindi implica un riconoscimento basato sul passato. La mente vuol fare esperienza di cose supreme, ma per riconoscerle bisogna averle già conosciute. Perciò non è il supremo, ma una proiezione del pensiero. La meditazione è ciò in cui non vi è esperienza. Infatti non vi è l'elemento tempo, che implica movimento e direzione. La direzione implica volontà. Può la mente svuotarsi del tempo, della direzione e del movimento, fatto che implica la fine del pensiero? Tutto il problema è qui. Per funzionare abbiamo bisogno di conoscere come fare, per parlare una lingua dobbiamo conoscerla, per guidare l'auto dobbiamo sapere come fare, per fare qualunque cosa abbiamo bisogno di conoscenze. Che posto occupa la conoscenza nella meditazione? Forse nessuno? Non occupa alcun posto perché il conosciuto è solo la continuazione del passato, è il movimento del tempo. Può la mente svuotarsi del passato e approdare a quell'area di se stessa che non è toccata dal pensiero? Sino a ora ci siamo mossi nell'area del pensiero come conosciuto. Ma esiste un'area diversa della mente, in cui il cervello è incluso, che non è toccata dal conflitto, dal dolore, dall'ansia, dalla paura, dalla violenza e da tutto ciò che l'uomo ha prodotto attraverso il pensiero? La scoperta di questa area è la meditazione. È la scoperta che il pensiero può avere fine continuando a funzionare, quando occorre, nell'ambito del conosciuto. Senza il conosciuto non possiamo funzionare, parlare, scrivere, e così via. Il conosciuto è necessario al nostro funzionamento, che diventa nevrotico quando diventa importante solo il nostro status, quando cioè il pensiero si connota come un 'io'. Il conosciuto è necessario, ma la meditazione ci porta a scoprire, a trovare, a osservare, un'area in cui non c'è movimento del pensiero. Possono le due cose convivere armoniosamente, quotidianamente? Gli esercizi di yoga sono eccellenti per mantenere il corpo in salute, ma attraverso di essi non approderemo mai all'altro stato, mai! Se ci interessiamo esclusivamente agli esercizi, non daremo importanza alla comprensione di noi stessi, il che significa essere vigili, essere consapevoli, dare attenzione a tutto ciò che facciamo in ogni giorno della nostra vita. Dare attenzione a cosa diciamo e a come lo diciamo, a ciò che pensiamo, a come ci comportiamo mentre ci sentiamo attaccati, mentre proviamo paura, mentre ricerchiamo il piacere, e così via; essere consapevoli dell'intero movimento del pensiero. Se siamo seri a questo riguardo, e lo siamo, avremo stabilito il giusto modo di rapportarci. È ovvio. Se tutto ciò che ci riguarda è nel caos, se il nostro mondo va a pezzi, come sta facendo ora, il rapporto diventa straordinariamente importante. Se c'è un rapporto totale, globale, non solo tra voi e me, ma tra l'umanità e il mondo, c'è anche la base per la meditazione. Di qui possiamo passare a considerare il comportamento, il nostro modo di agire. Se il nostro comportamento è fondato sul piacere o sulla ricompensa, non è un comportamento. È la mera ricerca del piacere, da cui nasce la paura. Il rapporto, il comportamento e l'ordine sono assolutamente necessari se vogliamo approfondire la meditazione. Senza aver gettato queste basi, possiamo fare tutto ciò che vogliamo, stare ritti sulla testa, inspirare ed espirare per i prossimi diecimila anni, ripetere e ripetere parole, ma non sarà mai meditazione. Se avete il denaro necessario, potete andare in India. Ma non so perché ci andiate, non troverete certo l'illuminazione laggiù. L'illuminazione è qui dove siamo. È qui dove siamo che dobbiamo comprendere noi stessi. Se abbiamo gettato le basi dell'ordine, non un ordine meccanico ma un ordine che è virtù attimo dopo attimo, senza seguire un modello, non l'ordine della cultura dominante, non la virtù imposta dalla società, che è immoralità, solo allora potremo approfondire la nostra indagine su che cosa sia la meditazione. La meditazione implica il silenzio della mente. Non si tratta di far fare silenzio alla mente, né di uno stratagemma perseguito attraverso la volontà; si tratta di un silenzio che avviene naturalmente quando abbiamo gettato le basi dell'ordine, del rapporto e del comportamento. Il silenzio è essenziale. Se la mente chiacchiera in continuazione, come fa la maggior parte delle menti, in questo chiacchiericcio può esservi un intervallo di silenzio. Tra due chiacchiere possiamo trovare un momento di silenzio, ma questo non è il silenzio. Il silenzio non è l'assenza di rumore, non è l'assenza di conflitto. Il silenzio viene quando abbiamo compreso totalmente il contenuto della coscienza e siamo andati al di là, il che significa che osservatore e osservato sono diventati uno e che non c'è alcun controllore. Se non c'è controllore, il che non significa affatto una vita sregolata, se non c'è controllore né osservatore, l'azione è istantanea e dotata di un'immensa energia. La meditazione è lo svuotamento della coscienza dei suoi contenuti, e ciò può accadere solo quando la coscienza e il suo contenuto sono osservati senza un osservatore. Siete in grado di guardare vostra moglie, vostro marito, il vostro ragazzo, la vostra ragazza, le montagne, senza un osservatore? L'osservatore è il passato, tradurrà inevitabilmente tutto ciò che osserva in termini di passato, e così è il creatore del tempo. Divide in osservato e osservatore, e in questo modo crea il conflitto. Se c'è osservazione senza osservatore non c'è conflitto e non c'è passato: c'è solo il fatto, e l'energia di andare oltre. Provate e vedrete. La meditazione richiede la raccolta di tutte le energie. Se abbiamo messo a posto l'ordine, il rapporto e il comportamento, non sprecheremo più energia in questi ambiti. Questa energia è necessaria per guardare senza un osservatore, ed è anche l'energia necessaria per andare oltre. Non sprecando più energia, la mente scopre un'area che non è toccata dal pensiero. Ma tutto ciò richiede enorme attenzione e disciplina. Non è un giocattolo per persone immature. La meditazione esige un'immensa disciplina. La parola 'disciplina' significa imparare; non significa controllare, sottomettere, imitare o adeguarsi. Disciplina significa apprendere. Dalla parola 'disciplina' deriva 'discepolo', chi è disposto a imparare da un maestro. A imparare! Ma qui non c'è né discepolo né maestro; c'è solo imparare, in continuazione. Ciò esige una grande attenzione, una grande energia per guardare e quindi per non costruire illusioni. Creare illusioni è facilissimo: si formano non appena vogliamo, cerchiamo e inseguiamo esperienze. Il desiderio crea le illusioni. Tutto ciò richiede una mente davvero seria e un cuore amorevole che non sia mai stato ferito. Tutti noi, sin dall'infanzia, veniamo feriti. Ci feriscono i genitori, ci ferisce il mondo del lavoro. Riceviamo ferite da tutte le direzioni, e se siamo feriti non possiamo amare. Può, una mente che è stata ferita, liberarsi dalle ferite, che fanno parte della coscienza? Osservando, scopriremo che è perfettamente e definitivamente possibile svuotarci delle ferite e così amare, dare compassione. Avere compassione significa provare passione per tutte le cose, non solo la passione tra due individui ma passione per tutti gli esseri umani, per tutte le cose di questa terra, per gli animali, gli alberi, per tutto ciò che la terra contiene. Allora smetteremo di saccheggiare la terra, e non provocheremo più guerre. Per una mente seria, realmente interessata e impegnata, la meditazione è qualcosa di straordinario, di immenso. Nella meditazione, la mente scopre lo spazio. C'è uno spazio all'interno di una stanza, ma c'è anche tutto lo spazio esterno. Il pensiero, che è l'io', crea lo spazio ristretto in cui agisce. A causa delle ferite, a causa di una molteplicità di motivi, ha innalzato le pareti entro le quali si è rinchiuso. C'è questo spazio interno, e c'è lo spazio che il pensiero ha creato all'esterno di sé. Ma c'è uno spazio privo di frontiere, privo di confini, e quindi privo di centro? Scoprirlo è meditazione. Finché c'è un centro, un 'io' o l'idea di 'io', con tutti i suoi attaccamenti, questo stesso centro crea uno spazio attorno a se stesso. Dove c'è un centro, deve esserci un confine. Il confine può essere allargato, ma sempre nei limiti dello spazio creato dal suo centro. La meditazione è pervenire a quello spazio che è privo di centro, quindi privo di direzione e quindi privo di tempo. Senza meditazione, e senza l'accadere di ciò che non può diventare oggetto di esperienza, che non può tradursi in parole, che non è soggetto al tempo né alla continuità, la vita significa davvero poco. Possiamo avere molto o poco denaro, possiamo essere attaccati alle nostre proprietà, a nostra moglie o agli amici, possiamo adorare il nostro piccolo dio che il nostro stesso pensiero ha creato, ma finché continueremo a vivere in questo ambito ci saranno sofferenza, dolore, ansia e violenza. E tutto ciò è chiaramente insensato. Solo toccando questo spazio, e non inventandolo, proiettandolo o costruendolo attraverso una tecnica, solo allora la vita sarà straordinariamente bella e ricca di senso.</p>
<p>Saanen, 28 luglio 1974</p>

<h2>Il rapporto con il mondo</h2>
<h3>I</h3>
<p>Noi siamo il mondo. Il mondo è voi e me, il mondo non è separato da voi e da me. Noi abbiamo creato questo mondo: il mondo della violenza, il mondo della guerra, il mondo delle divisioni religiose, del sesso, delle ansie, della totale mancanza di comunicazione, senza compassione e senza nessuna considerazione per l'altro. Ovunque nel mondo gli esseri umani, voi e gli altri, soffrono. Viviamo nell'ansia, nell'incertezza, perché non sappiamo che cosa ci riserverà il futuro. Tutto è incerto. In tutto il mondo gli esseri umani soffrono di dolore, paura, ansia, violenza, insicurezza e incertezza totale. Tra tutti noi corre un rapporto universale. Noi siamo in essenza, fondamentalmente, il mondo. Il mondo è voi, e voi siete il mondo. Comprendendolo a fondo, non in termini romantici o teorici, ma nella sua realtà, vedremo che il nostro problema è un problema di tutti. Non è un problema solo mio o soltanto vostro: è un problema dell'umanità. Il problema che stiamo considerando è un problema di tutta l'umanità: gli esseri umani vivono in un mondo che sta andando in frantumi. Quando parliamo di rapporto, parliamo di relazioni tra uomini. Comprendendo quella relazione, possiamo riportarla alla relazione tra noi e i nostri vicini, tra noi e nostra moglie, tra noi e nostro figlio, e così via. Se non abbiamo il senso dell'umanità nella sua globalità e universalità, ne vivremo soltanto un frammento in quanto americani, europei, comunisti, socialisti, induisti o buddhisti, e tutte le divisioni che l'uomo ha creato. Il nostro interesse è l'umanità, che siete voi. Ovunque andiate vedrete che gli uomini soffrono, hanno paura, vogliono scoprire se c'è una verità, se esiste un dio, se c'è qualcosa di sacro, se esiste l'eternità o se la vita ha fine, e come liberarsi dalla paura, come mettere fine alla sofferenza. Dicendo gli 'uomini' parliamo ovviamente anche delle donne; impuntarsi sulle parole è un atteggiamento infantile. Nell'indagine che stiamo conducendo assieme non c'è nessuna autorità, non ci sono maestri e allievi, guru e discepoli. Perciò, non c'è autorità. Nella sfera psicologica, nella sfera dello spirito, non c'è un'autorità. Non aderite a quello che vi viene detto da chi vi parla, non accettatelo passivamente. Una buona misura di scetticismo è utilissima, ma lo scetticismo va tenuto a freno: bisogna sapere quando usarlo e quando abbandonarlo. Esaminando l'immenso problema dell'esistenza, voi e io dobbiamo essere molto chiari e riconoscere che non c'è autorità, non c'è uno che sa e un altro che non sa. Stiamo esaminando assieme. Che poi riusciate a vedere, questa è un'altra faccenda. Esaminare con intensità e coerenza sta a voi. Se non avete l'energia, la motivazione o la costanza indispensabile, allora create l'autorità. Se siete pigri e indolenti, insignite di autorità un altro. Se la vostra vita è disordinata e quella di un altro vi appare ordinata, trasformate quest'ultimo in autorità. Ma qui, vi prego, esaminiamo insieme senza nessun senso dell'autorità, cioè con libertà di guardare. Una delle cause della disintegrazione della società è appunto il fatto che siamo dei seguaci: accettiamo l'autorità spirituale, gli intermediari, il prete, l'analista, come guide nel campo dello spirito. Affidarci a un altro per conoscere noi stessi ci rende incapaci. Sembra che ci manchi la capacità di guardare dentro di noi e di esaminare a fondo la globalità dell'esistenza umana, cioè noi stessi. Se invece esaminiamo, indaghiamo assieme, senza autorità e con la massima libertà di investigare, allora siamo in rapporto. Ne vedete la bellezza? Una delle cause principali della disgregazione, dello sgretolamento dell'uomo e della società in cui vive, è la totale mancanza di spirito religioso. Religione significa radunare tutte le nostre energie per cercare la verità, per scoprire, approdare a quello stato della mente o della coscienza in cui c'è una realtà non inventata dal pensiero. Uno dei principali fattori di disgregazione è la profonda mancanza di una mente religiosa, e un altro è la mancanza di moralità: non la morale cristiana, la morale induista o la morale permissiva, ma la morale che è ordine basilare. Non l'ordine che segue un modello, che si adegua alle convenzioni ambientali, ma l'ordine che nasce dalla comprensione della natura del disordine, e questa moralità è una cosa vivente. Questo mondo in disgregazione è la vostra mente. Voi siete l'essenza della società, voi siete le fondamenta della società attraverso i vostri rapporti. Dove non c'è relazione, c'è disintegrazione. Che cos'è quindi il rapporto? Il rapporto è la base della nostra esistenza, la base della nostra società e, senza una profonda comprensione del rapporto e la sua trasformazione, non possiamo approfondire la questione della meditazione, della religione, della verità, e così via. Questa è la base che dobbiamo assumere con chiarezza. Dobbiamo scoprire che cos'è un rapporto giusto, accurato. La parola 'accurato' significa esatto, preciso. Che cos'è dunque il rapporto? Che cosa significa essere in relazione a un altro, a livello fisico, sessuale, psicologico, emotivo, intellettuale e a quel livello che chiamiamo amore? Se la natura, la struttura del rapporto non è vista chiaramente nella sua totalità e non viene vissuta quotidianamente, mettersi a meditare è un gesto infantile privo di senso, perché la meditazione si trasforma in una vana via di fuga. Se non conosciamo il giusto rapporto tra noi e gli altri, che costituisce la base stessa dell'esistenza, il tentativo di meditare è una fuga dalla realtà che porta a risultati distruttivi e nevrotici. Quali sono i nostri veri rapporti quotidiani con gli altri? Se li esaminiamo con attenzione, senza averne paura, vedremo come si svolgono. Abbiamo una certa immagine di noi stessi, vero? Abbiamo un quadro, un'idea, un concetto di noi stessi, e la persona con cui ci rapportiamo ha a sua volta un certo concetto, una certa immagine, un certo quadro di sé. Vi prego, osservatevi; non limitatevi ad ascoltare le mie parole. Le parole sono uno specchio, ma lo specchio non serve più se ci guardiamo direttamente. Noi e l'altro, uomo e donna, ragazzo e ragazza, marito e moglie, ogni essere umano ha un'immagine, un quadro, una conclusione, un'idea di se stesso. Vivendo per una settimana, o per cento settimane, con un'altra persona ce ne siamo fatti una certa immagine, e l'altro si è fatto un'immagine di noi. È una realtà, non è vero? Abbiamo paura di guardare questa immagine? È un'immagine costruita attraverso i giorni, gli anni e gli avvenimenti: rimproveri, piaceri, agi, paure, dominazioni, possessi, attaccamenti, eccetera eccetera. Ognuno ha una sua immagine dell'altro. Non è forse così? Questo lo chiamiamo rapporto, ma è il rapporto tra due immagini. Giusto? Non assentite con chi vi parla: osservate il fatto. Queste immagini, idee e conclusioni sono ricordi che ciascuno di noi ha raccolto e immagazzinato nel cervello, e attraverso di esse reagiamo reciprocamente. Siamo stati feriti, la ferita è diventata un ricordo immagazzinato nel cervello, e in base ad esso reagiamo. Così, il nostro rapporto non è reale ma deriva dai ricordi. Se siamo sposati ci siamo fatti una certa immagine di nostra moglie, e nostra moglie si è fatta una certa immagine di noi. Queste immagini sono i rimproveri, le osservazioni casuali, le ferite, i piaceri, gli agi, i ricordi sessuali, e così via. Così, il rapporto si svolge tra due immagini concettuali contenute nella memoria; non è mai reale, e quindi crea divisione e conflitto. Se riceviamo una ferita in questo rapporto, è l'immagine che viene ferita. Mi domando se lo state realmente verificando in voi stessi o se state semplicemente ascoltando chi vi parla, convenendo con lui. Sono due cose molto diverse. Dichiararvi d'accordo con chi parla significa ben poco. Vedete realmente di avere costruito un'immagine di voi stessi e che la ferita si riferisce a quell'immagine? In un rapporto è stata aperta una ferita, ma è stata l'immagine a essere ferita. Finché non guariremo totalmente l'immagine, ci sarà conflitto. Abbiamo ricevuto ferite in passato e ne riceveremo in futuro. Siamo stati feriti in passato, purtroppo sin dall'infanzia: a scuola e a casa. Riceviamo ferite nel corso di tutta la vita e, in reazione alla ferita, ci costruiamo attorno un muro per difenderci, per non essere più feriti. Ma la costruzione del muro crea la divisione. Anche se diciamo: "Ti amo", sono soltanto parole perché la divisione c'è. È possibile non venire feriti? Il che non significa costruire un muro di difesa, di modo che niente ci tocchi, ma vivere senza resistenze, cioè senza venir mai feriti. Sapete che cosa significa venir feriti? Una ferita è paragonare un bambino a un altro. Qualunque forma di paragone ferisce, qualunque forma di imitazione e adeguamento ferisce, non solo a parole ma nel profondo. Dalla ferita nasce la violenza. È dunque possibile non venire mai feriti? Come affrontare le ferite passate e prevenire quelle future? Vogliamo scoprirlo. Quando diciamo: "Io sono ferito", che cos'è questo 'io' che è stato ferito? Diciamo: "Tu mi hai ferito", con una parola, un gesto, una scortesia, ma che cosa viene ferito? Non è forse l'immagine che abbiamo costruito di noi stessi? Vi prego, osservatelo. L'immagine è uno dei fattori che la società, l'educazione e l'ambiente hanno costruito dentro di voi. 'Voi' siete quell'immagine, un nome, una forma, caratteristiche, idiosincrasie, eccetera eccetera. Tutto ciò siete voi, l'immagine di ciò che siete. E questa immagine è stata ferita. Avete tratto una conclusione riguardo a voi stessi, che vi fa credere di essere questo o quello, e quando la conclusione su voi stessi viene messa in crisi, vi sentite feriti. Possiamo vivere senza conclusioni, senza nessuna immagine di noi stessi? Finché avremo un'immagine di noi stessi, verremo feriti. Possiamo difenderci, erigerci attorno un muro, ma quando c'è questo muro, quando c'è ritirata, c'è divisione, e dove c'è divisione c'è anche conflitto, come tra arabi ed ebrei, indù e musulmani, comunisti e anticomunisti. Dove c'è divisione, è una legge che vi sia anche conflitto. È possibile non sentirsi mai feriti? Ciò significa avere una mente innocente, una mente che non può venire ferita. È molto importante scoprire se sia possibile vivere in questo modo nella nostra vita quotidiana. Non seppellirsi in un monastero o in una comunità spirituale in cui tutti sono sempre d'accordo con tutti, diventando sdolcinati e sentimentali, ma scoprire nella vita di tutti i giorni se sia possibile vivere senza un'immagine di noi stessi e quindi non venire mai feriti, il che significa non entrare mai in conflitto, non sentire mai divisioni psicologiche. Vogliamo scoprirlo. Stiamo esaminando se sia possibile vivere in questo modo. In primo luogo dobbiamo essere consapevoli di avere un'immagine di noi stessi. Se ho un'immagine di me stesso che può venire ferita, e mia moglie ha un'immagine di se stessa che può venire ferita, come potremmo essere in rapporto? È possibile non mantenere questa immagine, il che significa non venir feriti? Siamo stati feriti in passato, abbiamo opposto resistenza, ci siamo costruiti un muro tutto attorno, abbiamo paura di ricevere altre ferite e perciò ci ritraiamo, ci isoliamo. Come fare con le ferite del passato? Analizzare perché siamo stati feriti, le cause delle nostre ferite? Le esamineremo analiticamente? Consideriamo la psicoanalisi. Abbiamo accettato l'analisi come parte della nostra vita, e se non siamo in grado di analizzarci da soli ricorriamo a un professionista. Che cos'è il processo dell'analisi? C'è l'analista e l'analizzato. Ecco subito la divisione. Ma l'analizzatore non è l'analizzato? Abbiamo creato una divisione artificiale tra analista e analizzato, mentre in realtà l'analizzatore è l'analizzato. Nell'analisi c'è dunque un errore di fondo. Nel processo dell'analisi interviene il tempo (giorni, mesi e anni), si sta al gioco e ci si arricchisce a vicenda, ognuno secondo le sue modalità: economicamente, emotivamente, e così via. Vedendo l'errore di base dell'analisi, come possiamo liberarci dalle ferite del passato e da quelle che potremo incontrare in futuro? State esaminando questo problema assieme a chi vi parla, per scoprire nella realtà quotidiana se sia possibile vivere senza neppure una ferita, perché allora sapremo che cos'è l'amore. Ferite e adulazioni sono la stessa cosa, vero? Sono forme diverse di essere feriti. Veniamo adulati, ci piace, e chi ci adula diventa nostro amico. È un altro modo per gonfiare la nostra immagine. Ci piace, mentre l'opposto no. Ciò che non ci piace è essere feriti, mentre la lusinga ci piace, è rassicurante, soddisfa la nostra immagine. Quindi, le due cose sono identiche. Ma come posso, io in quanto essere umano, essere libero dalle ferite? Per rispondere, dobbiamo esaminare l'attenzione. Che cosa significa essere presenti? Se sapete essere presenti, il problema è risolto. Avete mai dato totale attenzione a qualcosa? Un'attenzione completa senza un centro da cui qualcuno è attento? Se c'è un centro da cui qualcuno è attento, c'è divisione. Mettiamola diversamente. Sapete che cosa significa essere consapevoli. Possiamo essere consapevoli dell'albero sotto cui stiamo seduti, consapevoli del colore e dello spessore dei rami, consapevoli delle sue foglie, delle ombre, della natura e della sua bellezza. Siamo consapevoli della terra su cui sediamo, del colore del tappeto, del microfono. Ma possiamo essere consapevoli di tutto ciò, del microfono, del tappeto, della terra, del colore delle foglie, della camicia blu, senza esercitare una scelta? Guardare senza preferenza, senza giudizio, ma semplicemente guardare? Se riusciamo a guardare senza giudicare e senza preferire, semplicemente osservando, in questa osservazione non c'è un osservatore. Non appena subentra l'osservatore, scatta il giudizio, il mi piace o non mi piace, il preferisco questo a quello, cioè la divisione. C'è attenzione solo quando non c'è nessuno che dice: "Io sono attento". Vi prego di capirlo, è un punto fondamentale. Quando c'è attenzione, quando c'è consapevolezza priva di scelta e di giudizio, ma pura osservazione, vedremo che non potremo essere feriti mai più e che le ferite passate sono state spazzate via. Ma, nel momento stesso in cui entra in gioco, l'osservatore viene ferito. Dove c'è attenzione totale, non ci sono ferite. Se qualcuno dicesse che chi vi parla è folle o presuntuoso, nell'ascolto di quelle parole e nella totale attenzione ad esse, non c'è nessuna ferita passata o futura, perché non c'è un'entità che osserva. È molto importante, perché finché c'è divisione ci sarà conflitto. È molto importante, per affrontare la paura, il piacere, il dolore e la morte, vedere che, finché c'è divisione tra l'osservatore, lo sperimentatore, il pensatore e il pensato, c'è inevitabilmente conflitto, divisione, frammentazione, e quindi disgregazione. Possiamo osservare un albero, noi stessi, una persona, la vita con totale attenzione? Possiamo osservare con totale attenzione l'immagine che abbiamo di noi stessi? Quando c'è totale attenzione, c'è ancora questa immagine? Quando non c'è nessuna immagine, nessuna conclusione, che cosa diventa il rapporto tra due esseri umani? Attualmente il nostro rapporto è fondato sulla divisione, è un fatto evidente. Andiamo al lavoro e ci comportiamo in modo brutale, avido, ambizioso; poi torniamo a casa e diciamo: "Cara, come sei incantevole". Nella nostra vita c'è contraddizione, la vita è una continua battaglia e quindi non consente il rapporto. Il vero rapporto umano richiede l'assenza di immagini o conclusioni su noi stessi. È abbastanza complicato, perché ci sono i ricordi. Sappiamo essere liberi dal ricordo di ciò che è accaduto ieri? Si tratta anche di questo. Quale può essere il rapporto tra due esseri umani che non hanno un'immagine di sé? Lo scoprirete quando non avrete più un'immagine. E quello sarà amore. È dunque possibile vivere, nella realtà quotidiana, senza divisione, senza guerre, senza conflitti?</p>
<p>Ojai, 3 aprile 1976</p>
<h3>II</h3>
<p>Tutta la nostra vita si basa sul pensiero. Tutte le nostre azioni sono prodotte dal pensiero, riferito al passato o alle necessità immediate imposte dall'ambiente. Il pensiero governa tutta la nostra vita. Il pensiero ci divide in nazioni, classi, religioni e credenze, con i loro dogmi e rituali. Il pensiero ha costruito le chiese: la chiesa cattolica, protestante, induista, le religioni orientali e la loro propaganda. Mi sembra un fatto incontestabile. Che cos'è il pensiero? Perché è diventato un elemento così importante della nostra vita? La nostra educazione, i nostri rapporti si fondano sul pensiero, su un'immagine, su una struttura intellettuale. Tutto ciò è il prodotto del pensiero. Perché il pensiero è diventato così predominante, accanito e divisivo? Per capire perché il pensiero sia diventato così straordinariamente importante, dobbiamo indagare anche il problema della coscienza. La coscienza è colma di pensiero e delle cose del pensiero. Tanto riguardo al conscio che all'inconscio, nel profondo c'è sempre il movimento del pensiero che dal passato incontra il presente per costruire il futuro. Tutto ciò è il movimento del pensiero. Un movimento presuppone il tempo. Il pensiero presuppone la misura. Quindi il pensiero è movimento, tempo e misura. Che cos'è il processo del pensiero? Qual è la sua natura, la sua struttura? Questa è la nostra vita: agiamo e viviamo in dipendenza di modelli creati dal pensiero, nel profondo, consciamente o inconsciamente. È fondamentale capire che cosa sia il pensiero, perché il pensiero ha diviso gli uomini, geograficamente, nazionalisticamente, sulla base delle loro credenze, dei loro dogmi. Il pensiero ha creato attraverso il ricordo l'intera struttura dell"io', del 'me', della personalità, e così via. Ci interessa scoprire se c'è un'altra coscienza che non sia il prodotto del pensiero, e a questo scopo dobbiamo esaminare la coscienza così come la conosciamo, piena delle cose del pensiero. Qual è la sorgente del pensiero? Perché il pensiero è frammentario? Da dove viene il pensiero? Qual è la natura della coscienza, e perché la coscienza è riempita dal movimento del pensiero? Dobbiamo scoprire da noi stessi qual è l'origine del pensiero. Non è forse il pensiero una reazione alla memoria? La memoria è conoscenza immagazzinata in forma di esperienza. C'è un'esperienza, il riconoscimento di quell'esperienza diventa memoria, e la risposta della memoria è il pensiero. Quindi la sorgente del pensiero si trova nel passato. Il pensiero sgorga dal passato. Il conosciuto è il passato: non c'è conoscenza del futuro né del presente. C'è conoscenza del presente solo se c'è completa comprensione della struttura e della natura del passato, e di come mettervi fine. Il pensiero è quindi la risposta di un movimento dal passato. Il passato è immagazzinato nel cervello sotto forma di esperienze e conoscenze. Ma perché il pensiero è frammentario? Perché il pensiero ha creato divisioni tra gli uomini: cristiani, buddhisti, comunisti, socialisti, capitalisti, fedeli e infedeli, e così via? Esiste un'azione che non sia basata sul pensiero, che non sia divisiva, che non sia frammentaria, e in cui non ci sia rimpianto, dolore e sofferenza? Il processo di frammentazione è osservabile nella vita di tutti i giorni come 'io' e 'tu', 'noi' e 'loro', i cristiani e i non cristiani, e così via all'infinito. Un pensiero frammentato può pensare che Dio esista, ma questo Dio è il prodotto di un frammento. Il pensiero, che ha riempito la coscienza con i suoi frammenti, dice: "Devo andare al di là di questi frammenti, devo trovare l'illuminazione, devo trovare Dio, la verità, il Nirvana", o comunque vogliate chiamarlo. Un frammento vorrebbe vedere l'intero, ciò che è sano, salutare e santo. Così il frammento tenta di afferrare, di arrivare al tutto. Medita, esercita il controllo, segue un sistema sperando di riuscirci, ma è ancora un movimento di tempo e un frammento di misurazione. Perché il pensiero è frammentato? Come è diventato tale? Perché ha creato questa divisione tra voi e me, tra noi e loro, tra buddhisti, comunisti e socialisti? Può il pensiero percepire il tutto? Può riconoscersi come un frammento? Oppure non è in grado di riconoscersi, di vedere i propri limiti, di vedere il proprio movimento frammentario, senza quindi riuscire mai a vedere l'intero? Sospendiamo per un momento questo punto e affrontiamolo in modo diverso. Posso vedere, capire che la coscienza è il suo contenuto? È il contenuto della coscienza che crea la coscienza. Se sono un cristiano, il contenuto della mia coscienza, i dogmi, i credi, i riti, le reazioni, gli attaccamenti, le ansie, le paure, le pene, le aspirazioni, le immagini che ho costruito di me stesso e degli altri, tutte le mie conclusioni e i miei pregiudizi, tutto ciò costituisce il contenuto della mia coscienza. È così: la mia coscienza è fatta dalle cose che contiene. E il suo contenuto è riempito dalle cose del pensiero: le nozioni scolastiche, il conosciuto delle esperienze, dei pregiudizi, e così via. Perciò è una coscienza frammentaria. Eppure è qui che cerchiamo di trovare la realtà, la verità, tentando di espandere la coscienza e di andare oltre. State semplicemente accettando le mie parole o state realmente osservando il contenuto della vostra coscienza? Vedete come sia costituito da tutte le cose che avete accumulato? Non solo le cose accumulate da voi, ma anche quelle accumulate dalle passate generazioni: le tradizioni, le regole di comportamento. Tutto ciò costituisce la vostra coscienza, ed essendo frammentaria e quindi divisiva, è sempre in conflitto. Il pensiero lo vede e dice: "Devo superarlo" attraverso la meditazione, il controllo, la repressione, i molteplici modi per espandere la coscienza. Ecco il nostro gioco: afferrarci al nostro contenuto cercando nello stesso tempo di trascenderlo. Il pensiero non può vedere l'intero, perché è frammentario. Se potesse vederlo, sarebbe l'intero. Non avrebbe bisogno di sforzi per diventarlo, poiché il tutto è sano, non divisivo. Ma il pensiero non ci riesce, e l'osservatore, che è un frammento, dice: "Sono conscio dei limiti del pensiero". L'osservatore è il passato, e il passato, che è frammentario, rende qualunque azione frammentaria. Il passato è il conosciuto, le esperienze, tutto ciò che un essere umano ha ammassato attraverso i secoli. E pensiamo che l'elevazione dell'uomo passi attraverso il conosciuto! Occorre chiedersi se le conoscenze siano davvero lo strumento dell'elevazione. Professori ed esperti dicono di sì, ma il conosciuto è il passato. Il movimento del pensiero è il tempo; crediamo che il tempo ci faccia progredire, evolvere, crescere, ma anche il tempo è frammentario. Il tempo è di due tipi: il tempo fisico, cronologico dell'orologio (ieri, oggi e domani); e il tempo psicologico del 'diventerò', il domani psicologico in cui otterrò l'illuminazione, in cui diventerò perfetto. Ma esiste davvero il tempo psicologico, o è ancora un'invenzione del pensiero? Stiamo cercando di scoprire se esista un'azione che non sia basata sul passato, e quindi non sia divisiva. Ci può essere un'azione intera, completa, non intrappolata nella rete del tempo? Vedendo il tipo di azione, di movimento, che avviene nel mondo (e in noi stessi, che siamo il mondo), vogliamo scoprire se vi sia un'azione non basata su una conclusione, perché una conclusione è il movimento del pensiero; un'azione che non sia basata sull'ideale, che è ancora frammentario; un'azione non basata sul pregiudizio, un'azione che sia attimo per attimo totale, completa, e che quindi non lasci spazio a rimpianti, rammarichi e dolore. Non vorreste trovare un tale genere di azione? Il nostro agire è sempre doloroso, contiene sempre incertezze e rimorsi, il 'vorrei non averlo fatto'. Conosciamo l'azione che porta rammarico, dolore, sofferenza, confusione, e così via, perciò vogliamo scoprire se c'è un'azione che sia sempre completa, in modo che non possano entrarvi i movimenti velenosi del rammarico. Ritengo che sia questo che l'intelligenza umana desidera, e non riuscendo a trovarlo ci si inventa un agente esterno: se riuscissi a conoscere Dio, allora conoscerei anche l'azione totale. Ma non raggiungerò mai Dio, perché Dio è una mia invenzione. Per questo dobbiamo scoprire se esiste un'azione totale, sana, razionale e quindi santa. Perché il pensiero ha inventato gli ideali? L'ideale è l'opposto di ciò che è. L'ideale è il futuro, mentre ciò che è è il presente. Non sapendo come affrontare il presente, non comprendendolo, non riuscendo a superarlo, e quindi di nuovo non riuscendo a comprenderlo, si proietta un ideale che è fittizio, irreale. C'è divisione tra ciò che è e l'ideale, e quindi conflitto. Il pensiero, essendo frammentario, non è in grado di comprendere ciò che è nel reale presente. Allora immagino che capirò creando un ideale che cercherò di seguire, e questo porta a sempre maggiore conflitto. Se invece riusciamo a guardare il presente, il reale, il ciò che è, senza un principio, un ideale o un osservatore, che è il passato, incontriamo il presente. Possiamo guardare ciò che è senza pregiudizi e preconcetti? Possiamo osservare ciò che è senza l'osservatore, che è il passato? Supponiamo che io sia invidioso: come osservo la mia invidia? La guardo come se fossi un osservatore diverso dall'invidia? La osserviamo come se ne fossimo separati, ma la realtà è che siamo l'invidia. Non siamo un osservatore diverso dalla cosa: l'osservatore stesso è la cosa. Quindi, l'osservatore è l'osservato. Vi prego di capire questo punto perché è davvero importante. Una volta colta la verità del fatto che l'osservatore è l'osservato, nell'osservato avviene un cambiamento radicale. Ciò che impedisce un cambiamento radicale in ciò che è è l'interferenza dell'osservatore, cioè del passato. Questa comprensione rimuove ogni conflitto. Ci è stato insegnato ad adeguarci alla divisione tra osservatore e osservato, in cui l'osservatore cerca di influire sull'osservato. L'osservatore dice: "Sono invidioso, e devo trovare un valido motivo alla mia invidia. Infatti, se non fossi invidioso, come potrebbe funzionare la società?". Razionalizzo l'invidia, la giustifico, oppure la reprimo; ma sono tutti processi conflittuali. Dal conflitto nascono tutte le violenze. La realtà è che l'osservatore è l'osservato. Così, la divisione finisce. Se c'è semplice osservazione del fatto, il fatto viene radicalmente trasformato. È quindi possibile vivere una vita totalmente priva di conflitti? Essere sani significa questo. Mentre l'insano, lo squilibrato, è sempre in conflitto. Per questo cerchiamo un modo di vivere in cui non vi sia conflitto e in cui il pensiero, che è movimento nel tempo in quanto misura e che è un fattore di divisione, possa vedere le proprie limitazioni e funzionare solo quando serve, senza invadere assolutamente il campo psicologico. Il pensiero ha formato la psiche, gli stati psicologici che sono me, il mio io. Essendo il pensiero frammentario, anche la sua creazione, l'io, è frammentario. A questo punto il pensiero dice: "Devo integrarmi con il tutto", il che è impossibile. Può il pensiero riconoscersi come frammentario e capire che ogni suo movimento sarà frammentario? Può capire che esiste un'azione non frammentaria che può avvenire solo quando l'osservatore è l'osservato, e che allora ciò che è subisce un cambiamento radicale? La nostra coscienza è riempita delle cose del pensiero, e quindi è frammentaria. C'è una coscienza non frammentaria, e il pensiero può scoprirla? C'è una coscienza che non è costruita dal pensiero? Abbiamo diviso l'universo in 'io' e 'te', 'noi' e 'loro', bene e male. L'abbiamo diviso, o meglio l'ha diviso il pensiero. E lo stesso pensiero si chiede: "C'è una coscienza non costruita da me?". Come possiamo fare, noi esseri umani, per scoprire se c'è una coscienza che non sia costruita dal pensiero? L'uomo ci prova da millenni, non è un tentativo che appartiene solo all'epoca attuale. L'uomo si è sempre detto che deve esserci un'altra coscienza, diversa da questa. Perciò pensa: "Devo controllare il pensiero, deve esserci un sistema per tenere sotto controllo il pensiero, e una volta che sarà sotto controllo, custodito, forse conoscerò l'altro tipo di coscienza". Così, questa diventa la base della meditazione: il controllo del pensiero. Non ci si chiede chi sia il controllore: il controllore è sempre il pensiero. Per scoprire, per trovare ciò che non è costruito dal pensiero, dobbiamo comprendere il ruolo che il pensiero ha nella conoscenza e anche ciò in cui il pensiero non ha nessun ruolo, senza assolutamente annullarlo. Il ruolo conoscitivo del pensiero riguarda le azioni superficiali, quotidiane: guidare l'automobile, svolgere il proprio lavoro, scrivere. Potremo dare al conosciuto il suo giusto posto solo dopo che avremo compreso la struttura globale del pensiero. La psiche, l'io, sono stati costruiti dal pensiero: le mie qualità, il mio carattere, i miei desideri, le mie ambizioni, le mie idiosincrasie, le mie esperienze opposte alle vostre. Tutti questi sono prodotti del pensiero. Il pensiero conoscitivo ha il suo giusto ruolo, ma non ha posto nella psiche. Ciò significa: può la mente, può questa intera struttura psichica, smettere di essere? Perché solo allora vi sarà una coscienza completamente diversa, che non troverete mai attraverso la meditazione. Tutto ciò che il pensiero ha radunato è realtà. Ma il pensiero non ha creato le montagne o gli alberi, eppure anch'essi sono realtà. Tutti gli dèi, i riti, i danni provocati nel mondo dal pensiero sono una realtà; la guerra è una realtà, le stragi sono una realtà, la distruzione è una realtà creata dal pensiero, provocata dal pensiero. Montagne, alberi, fiumi, la bellezza del cielo sono una realtà, ma non costruita dal pensiero. Una credenza, invece, è una realtà nevrotica costruita dal pensiero. La nevrosi è una realtà, e la verità non lo è. Il pensiero non può arrivare alla verità. Qual è, allora, il rapporto tra verità e realtà? Abbiamo esaminato la natura del pensiero. Abbiamo detto che è un processo materiale, che è materia, perché è immagazzinato nelle cellule cerebrali che sono materia. Il pensiero è un processo materiale situato nel tempo e nel movimento. Qualunque cosa creata da questo movimento è realtà: tanto la nevrosi che la cosiddetta frammentarietà sono realtà. Il fattuale è realtà, come questo microfono. E anche la natura è realtà. Dov'è dunque la verità? Può il pensiero, frammentario, intrappolato nel tempo, maligno e violento, trovare quella verità che è il tutto, che è sacra e santa? Se non lo può, qual è il rapporto del pensiero e della realtà con l'assoluto? Ciò richiede di essere meditato. Questa è la vera meditazione, non le cose importate in questo paese dai vari guru. Può la coscienza, che è il suo contenuto, espandersi fino a includere la coscienza della verità? Oppure la coscienza della psiche, la coscienza dell"io' con tutto il suo contenuto, deve finire perché possa nascere la percezione del vero? Dobbiamo comprendere la natura della psiche, che è stata costruita dal pensiero. Che cos'è l"io' (la vanità, l'arroganza, il desiderio di ottenimenti e di successo) a cui ci aggrappiamo così disperatamente? Qual è la sua natura? Come si è formato? Perché, se c'è questo, non può esserci l'altro. Finché sono un egoista, finché c'è questo centro psichico, non può esserci verità, perché la verità è il tutto. Come può cessare la mente, che è costituita dai sensi, dalle emozioni, dai ricordi, dai pregiudizi, dai principi, gli ideali, le esperienze (e tutto questo che costituisce la psiche, che costituisce l"io'), come può la mente cessare pur continuando a funzionare in questo mondo? È possibile? Per scoprirlo, dobbiamo esaminare a fondo il problema della paura, il problema molto complesso del piacere, il problema del dolore e della possibile fine del dolore. L'uomo ha vissuto nel dolore per millenni senza mai riuscire a mettervi fine. Inoltre, dobbiamo esaminare che cosa siano la morte e l'amore. Tutto questo, infatti, è la matrice dell'io. È un problema davvero serio, non è un gioco. Dobbiamo dare tutta la nostra vita per capirlo. Vivere in questo mondo totalmente, in assoluta sanità e in totale assenza di psiche. Non fuggire, seppellirsi in un monastero o una comune, ma vivere qui, in questo mondo folle, demente e omicida con tutta la sua corruzione, e in cui la politica non ha nulla a che fare con l'etica. Vivere in questo mondo in modo sano, senza psiche, senza 'io', è una sfida enorme Esige una mente in grado di pensare in modo preciso, corretto e oggettivo, con tutti i sensi svegli e non intontiti dall'alcol, dagli stimolanti, e così via Dobbiamo avere una mente sana. Le droghe, il fumo, l'alcol non rendono la mente sana, ma la annebbiano, la distruggono.</p>
<p>Ojai, 4 aprile 1976</p>
<h3>III</h3>
<p>Se anche un unico essere umano comprendesse radicalmente il problema della paura e lo risolvesse, non domani o qualche altro giorno ma sull'istante, influirebbe sulla coscienza dell'umanità intera. Questo è un fatto. Come abbiamo già detto, la coscienza non è una nostra proprietà privata, ma il prodotto del tempo, di migliaia di avvenimenti e di esperienze che sono radunate dal pensiero. Questa coscienza è in continuo movimento. È come una corrente, un ampio fiume di cui siamo parte. Non c'è quindi nessuna peculiarità specifica e, se andiamo ancora più a fondo, non c'è nessuna individualità. Può darsi che non ci piaccia, ma guardiamolo. 'Individuo' significa entità indivisa e indivisibile, non frammentata, non spezzata, ma intera. Purtroppo, siamo per la maggior parte frammentali, spezzati, divisi, come tutti quanti: infelici, preoccupati, confusi, angosciati, addolorati, spaventati. Per questo stiamo cercando assieme di indagare il problema della paura e capire se possiamo mettervi fine. Lo stiamo facendo assieme. La paura può essere una cosa da poco o un fardello enorme. Paura di perdere il lavoro, paura di non avere successo, paura della morte, paura di non essere amati, paura della solitudine, dell'isolamento, paura di una profonda insicurezza, paura della dipendenza, paura di non fare la cosa giusta, paura di dover seguire la folla per non essere lasciati indietro. Conoscete tutte queste paure. Gli uomini non sono mai riusciti a liberarsi psicologicamente dalla paura. La paura opprime la mente, oscura la capacità di vedere. Non sapendo come affrontare tutte queste paure fuggiamo rifugiandoci nella violenza, nella brutalità, nell'arroganza, nell'amarezza. Qual è la radice della paura? Vi prego, osservate in voi stessi. Usate le parole come uno specchio per vedere le vostre paure e, osservandole, per scoprirne la radice. Non i rami, le foglie, gli aspetti superficiali della paura, ma la sua causa principale. Se interiormente, psicologicamente, c'è paura, ogni nostra azione sarà distorta e mancherà l'osservazione chiara e meticolosa. Qual è la radice della paura? Non è l'impossibilità a trovare la totale sicurezza psicologica, interiore? La sicurezza totale, la perfetta certezza. Non è questo che stiamo cercando, qualcosa che duri, che permanga, che sia definitivo? È forse l'insicurezza di non essere? Anzitutto, vediamo se c'è la sicurezza psicologica, perché forse stiamo cercando la nostra sicurezza psicologica e nello stesso tempo stiamo generando insicurezza nel mondo esterno. Che cos'è la sicurezza psicologica, interiore? Che cosa intendiamo per sicurezza stabile, certa, durevole, incrollabile, inamovibile, una sicurezza che niente può scuotere o infrangere? È questo che cerchiamo nei rapporti? Avere una perfetta comprensione e dipendere da essa può darci stabilità? Questa ricerca è quella della permanenza, di qualcosa che non cambia, e quindi dell'eternità nel senso di fine del tempo. Il tempo è uno dei fattori della paura? C'è il tempo dell'orologio: ieri, oggi e domani. Il tempo cronologico è necessario, esiste. Ma c'è un tempo psicologico? Per me, per voi, c'è un domani psicologico? Se non c'è, nasce un'immensa paura. Se veniamo messi di fronte al fatto che non esiste un domani psicologico, le nostre fondamenta vacillano, perché è sempre domani che ci attende il piacere, è domani che miglioreremo, domani riusciremo, domani ci libereremo dalla paura. Ma, psicologicamente, c'è un domani? Domani significa tempo. Il domani implica il pensiero, che in se stesso è frammentario e che ha creato il tempo psicologico in cui ci muoviamo da ciò che è a ciò che dovrebbe essere. Il tempo è dunque un fattore della paura? Il tempo esiste, ma c'è anche un tempo squisitamente psicologico, cioè il tentativo di diventare qualcosa? O si tratta della paura di non essere? Che cos'è questa continua esigenza di autoaffermazione, questo 'io' che afferma se stesso, il 'me' e il 'tu'? Affrontiamo questo punto, perché si tratta della vostra vita, e se lo capite e vi liberate dalla paura, aprirete le porte del paradiso. Che cos'è questo 'io' che dice 'devo essere', 'devo meditare', 'devo trovare Dio', 'devo capire', 'devo esser felice', 'mi sento solo', 'devo riuscire', 'ho paura', 'voglio imparare da qualcuno'? Non è forse il nome, il signor tal dei tali, e la forma, ovvero il corpo che vediamo nello specchio con i ricordi che vi sono associati, le idee su noi stessi, l'immagine di noi stessi che dice: "Io sono migliore di te"? Tutto ciò non è forse creato dal pensiero? Ma il pensiero è un frammento, e la sua espressione non è solo l"io' ma tutti i frammenti che creiamo attorno a noi: nazioni, classi sociali, guerre, e così via. Il pensiero è un processo materiale all'interno del tempo. Il pensiero è la reazione dei ricordi, delle esperienze, del conosciuto, immagazzinati nel cervello. Quindi, l'io' a cui ci aggrappiamo è falso. Forse è questa la causa della paura: aggrapparci a qualcosa che non esiste. C'è questo 'io' fittizio, immaginario; un'immagine, un simbolo, un'idea costruita dal tempo, il quale è processo materiale, misurazione. E forse l'insicurezza dell'esistenza dell"io', nel profondo del nostro essere, è la causa principale della paura. Non è vero che senza un 'io' sia impossibile vivere nel mondo. È vero il contrario. Siamo in grado di osservare il movimento del tempo? Il tempo è movimento. La fine di questo movimento è l'arresto del tempo. La fine psicologica del tempo è uno degli elementi principali della meditazione. La nostra paura, così profondamente radicata, è il movimento del pensiero nel tempo, cioè un processo materiale che ha creato una struttura artificiale chiamata 'io', e avendola creata ci si aggrappa. Il pensiero si afferra a un frammento che esso stesso ha creato, perché il pensiero è frammentario. C'è paura nei rapporti, perché nel rapporto creiamo le immagini di un 'io' e un 'tu'. L'uomo e la donna hanno un'immagine, un simbolo, un'idea dell'altro, e questa immagine è creata dal tempo, siano anni, giorni o soltanto un'ora. Così, il rapporto avviene tra due immagini Osservate, e vedetene la realtà. Ci afferriamo all'immagine e abbiamo paura di perderla. Ma, se non ci fosse immagine, ci vedremmo in modo completamente diverso. Abbiamo descritto a parole la natura, la struttura di ciò che chiamiamo paura. Ma, sapendo che la descrizione non è la cosa descritta, siete in grado di non vedere solo la descrizione ma il fatto? Potete guardarlo? Potete osservarlo? Imparare a osservare è fondamentale. Osservare è un'arte, e 'arte' significa collocare le cose al loro giusto posto, situare tutto al posto giusto. Sappiamo osservare ciò che chiamiamo paura? L'osservatore è forse diverso dalla cosa osservata? Se siamo adirati, invidiosi o gelosi, siamo forse separati dal sentimento che definiamo 'gelosia'? Oppure siamo la gelosia? Quindi, l'osservatore è l'osservato. In altre parole, il pensatore è diverso dai suoi pensieri? Lo sperimentatore è diverso dall'esperienza? Se non lo è, perché andiamo alla ricerca di esperienze? Se non c'è differenza tra osservatore e osservato, ciò che resta è solo l'osservato. E così c'è solo pensiero, non un pensatore diverso dal pensato. Vogliamo esperienze. Siamo stanchi delle solite esperienze, le quotidiane esperienze del sesso, di questo e di quello, e ne vogliamo altre: l'esperienza di dio, l'esperienza dell'illuminazione, l'esperienza di Gesù, l'esperienza della coscienza di Krishna. Ma non ci siamo mai chiesti che cosa sia lo sperimentatore e se è diverso dalle esperienze. Vogliamo sperimentare la coscienza di Krishna, la coscienza di Gesù, o qualsiasi altra cosa, ma per sperimentarla dobbiamo conoscerla, ovvero dobbiamo averla già conosciuta. Quindi, lo sperimentatore è la cosa sperimentata. È possibile osservare la paura senza un osservatore? Perché noi siamo la paura, non è diversa da noi. Quando siamo adirati, l'ira è qualcosa di diverso da noi? Se pensiamo che sia diversa, tenteremo di controllarla, di razionalizzarla o di manipolarla. Se invece l'osservatore è l'osservato, non possiamo manipolarla perché è ciò che noi siamo. Per questo occorre osservare la paura senza l'osservatore. Nell'osservazione si comprende che la paura non è diversa dall'osservatore. Quando l'osservatore è l'osservato, nella cosa osservata avviene un cambiamento fondamentale. Ma quando c'è divisione tra osservatore e osservato, in questa divisione c'è conflitto. Così mi dico che devo sbarazzarmene, che devo controllarla, oppure mi chiedo perché non dovrei avere paura, perché non dovrei agire nevroticamente mosso dalle mie paure. E così c'è continua contraddizione, divisione, e quindi conflitto, che è uno spreco di energia. È sempre uno spreco di energia il conflitto, il tentativo di controllare, di fuggire o di ricorrere a qualcuno che mi dica come liberarmi dalla paura. Tutti questi comportamenti sono sprechi di energia. Se non c'è spreco di energia, e ciò è possibile solo quando l'osservatore è l'osservato, c'è un'immensa energia per trasformare ciò che è. L'osservazione stessa è l'energia che trasforma 'ciò che è'. Scopritelo, e vedrete di essere completamente liberi dalle paure psicologiche. Se avete ascoltato con tutto il cuore e la mente, quando vi alzerete sarete liberi dalla paura. Ciò indica che avete ascoltato davvero. Il problema è vostro, ed è assolutamente necessario risolverlo non domani, ma adesso. Comprendendo qualcosa si agisce subito di conseguenza, ma la percezione è possibile solo se il percettore è il percepito, perché allora abbiamo a disposizione la totalità dell'energia. L'osservazione totale è possibile solo se non c'è l'osservatore, perché l'osservatore è il passato. Quando l'osservazione riceve la totalità dell'attenzione, in ciò che viene osservato avviene una trasformazione radicale. L'avete compreso? Fatelo!</p>
<p>Ojai, 10 aprile 1976</p>
<h3>IV</h3>
<p>Perché la mente insegue il piacere? Non stiamo affermando che il piacere non debba esistere, ma stiamo indagando la natura del piacere perché gli esseri umani sembrano essere alla continua ricerca del piacere. Perché c'è questa enorme esigenza del piacere, del modo di agire più facile, del modo di vivere più comodo; perché questa ricerca di piaceri non solo fisici, sensoriali, ma psicologici? E il piacere supremo diventa Dio, l'illuminazione. Che cos'è il piacere? Forse è l'altra faccia della paura. La maggior parte degli esseri umani non tiene conto della paura, non sa come affrontarla, e si dà alla continua ricerca del piacere. A causa della cultura, della tradizione, delle abitudini e dell'ambiente, una parte del nostro cervello è diventata meccanica. Il piacere è meccanico? È la ripetizione di un'esperienza piacevole provata ieri, sessuale o di altro tipo, che diventa ricordo, e noi inseguiamo il ricordo del piacere? Siamo interessati alla trasformazione della mente umana, non possiamo più vivere come stiamo vivendo. Deve prodursi un cambiamento radicale nella nostra mente, nel nostro cuore, nel nostro modo di vivere, e perciò è essenziale capire perché gli esseri umani siano catturati in questa continua ricerca del piacere. Osserviamo bene. Ieri ci è capitato un fatto piacevole, qualcosa che abbiamo gradito moltissimo. Il fatto è stato registrato dal cervello ed è diventato ricordo. Il pensiero riflette: "Devo averne ancora". È la ripetizione di un evento ormai concluso, che il pensiero ha consideralo piacevole, e la sua ricerca oggi e domani. E ciò è ovviamente meccanico. Qual è la differenza tra il piacere, il diletto e la gioia? Abbiamo tre termini: piacere, diletto e gioia. Possiamo coltivare il piacere (quello del gusto e delle altre attività sensoriali), ma possiamo coltivare il diletto? Possiamo coltivare la gioia? La gioia arriva inaspettata, per cause imprevedibili. All'improvviso ci scopriamo straordinariamente, indicibilmente felici. Poi subentra il pensiero che dice: "Devo averne ancora". Nel momento in cui il pensiero interferisce con ciò che chiamiamo gioia, che è gratuita, essa diventa piacere e quindi meccanica. La nostra vita, il nostro modo di vivere, è sempre ripetitivo, si aggira sempre attorno a ciò che è stato, a ciò che è ormai morto, facendolo rivivere attraverso il pensiero e inseguendolo in quanto piacere. Vediamo una cosa bella, gli alberi, le nuvole, la luce, ma quando si interpone il pensiero dicendo: "Che cosa stupenda!", è già finita. Possiamo guardare la bellezza della natura, la bellezza di questo mondo, con tutti i nostri sensi senza fare intervenire il pensiero? Il diletto è totale per quanto riguarda quel momento, ma quando il pensiero assume il comando diventa piacere, e quindi diventa meccanico. Ciò richiede una mente dotata di un enorme senso di vigilanza, attenzione e osservazione. Sperimentatelo ora, mentre stiamo parlando. Guardate gli alberi, il sole, la bellezza delle montagne, le ombre e il loro gioco sui versanti e nelle valli. È uno splendore. Potete guardare tutto ciò senza che il pensiero intervenga, e porvi fine senza il desiderio di continuarlo? Ciò che continua diventa meccanico. In ciò che finisce c'è un nuovo inizio. Lo vedete? Ne avete avuto un'intuizione, vero? Osservatela attentamente. L'intuizione che avete avuto, è un prodotto del pensiero? Avete scoperto qualcosa: se c'è un'intuizione, l'azione che la segue non è un'azione meccanica. L'intuizione, l'intelligenza non è un prodotto del pensiero: è un evento non meccanico. Ma appena il pensiero si appropria del momento di piacere, diventa meccanico. L'avete visto. La percezione di ciò è intelligenza. Possiamo agire sempre secondo intelligenza, e non secondo il movimento ripetitivo del pensiero? Vedete la differenza? Vediamo il movimento del piacere basato sul desiderio, essendo il desiderio sensazione. Guardare gli alberi, le nuvole, il cielo, le stelle e la luna è una sensazione smisurata, se guardiamo con tutti i nostri sensi. Poi interviene il pensiero, e dove c'è sensazione seguita dal pensiero c'è desiderio. Le sensazioni, ovvero l'attività dei sensi nella loro massima espressione, più il pensiero, costituiscono il desiderio. Lo vedete? Come fate a vederlo? Lo vedete perché l'intelligenza lo osserva. Questa intelligenza non è un prodotto del pensiero. Vi siete mai chiesti perché gli esseri umani soffrono, fisicamente e psicologicamente, e perché le lacrime? Perché questa sofferenza, questo dolore? Potrà mai finire, o è un movimento infinito che accompagna l'umanità dai suoi inizi alla sua fine? L'uomo è obbligato a sopportare tutto ciò, a conviverci? Le religioni istituzionalizzate, basate sull'autorità e le credenze, non hanno risolto il problema. Il Cristianesimo afferma che uno ha sofferto per noi, ma noi continuiamo a soffrire. Gli induisti e i buddhisti hanno ciascuno la propria spiegazione. L'uomo è vissuto nel dolore sin dai suoi primordi. Può avere fine il dolore? Se non c'è fine al dolore, non c'è compassione, non c'è amore. Pensiamo che la sofferenza sia necessaria, oppure che non abbia soluzione; quindi, non resta altro che fuggirla. Abbiamo sviluppato una gamma stupefacente di vie di fuga. Che cos'è il dolore? C'è questa cosa chiamata dolore, fatta di pena, sofferenza, senso di totale isolamento, disperazione, nessun senso del rapporto o della comunicazione, isolamento completo. L'umanità ha vissuto con questa enorme cosa e l'ha coltivata forse perché non ha mai saputo come risolverla. Ma noi vogliamo scoprire se la sofferenza può avere una fine, perché senza la fine della sofferenza non ci può essere amore. Se c'è amore, possiamo forse soffrire per un altro? Dove c'è amore ci può essere dolore? Forse proviamo empatia, gentilezza, generosità, condivisione, ma l'amore è qualcosa di completamente diverso, una dimensione diversa, che si scopre solo quando il dolore è finito. C'è dolore quando muore una persona che 'amiamo'. Ci sentiamo disperatamente soli quando perdiamo qualcuno da cui dipendevamo. Quando ci accorgiamo del nostro fallimento nella scalata al successo, quando la persona che amiamo non ci corrisponde, quando vengono scosse le false credenze in cui riponevamo la nostra sicurezza, quando muore nostra madre, nostro padre o nostro fratello, ecco il dolore. Che cosa avviene, di fatto, quando soffriamo? Non biologicamente, fisiologicamente, ma psicologicamente, che è un dolore molto più intenso, molto più profondo, molto più lacerante? Possiamo piangere sulla nostra sofferenza, fuggirla, rifiutarci di guardarla, ma è lì. Il dolore è il destino degli esseri umani, lo conosciamo tutti. Lo fuggiamo, lo razionalizziamo, lo giustifichiamo, oppure diciamo che, poiché tutti gli esseri umani soffrono, dobbiamo soffrire anche noi. Se invece abbiamo pregiudizi religiosi, diciamo che è il volere di Dio. Tutte queste sono vie di fuga da ciò che è, cioè dal dolore. Se non scappiamo, cioè se non razionalizziamo, non evitiamo, non giustifichiamo, ma rimaniamo con la totalità della sofferenza, senza il movimento del pensiero, avremo tutta l'energia per capire la cosa che chiamiamo dolore. Se restiamo con ciò che chiamiamo dolore senza il minimo movimento del pensiero, in quella cosa che chiamiamo dolore avviene una trasformazione. Il dolore diventa passione. L'etimologia di 'patire' è passione. Se scappiamo, perdiamo quella qualità che proviene dal dolore e che è la totale passione, completamente diversa dalla brama e dal desiderio Se abbiamo un'intuizione del dolore e vi rimaniamo totalmente, senza il minimo movimento del pensiero, di lì nasce la strana fiamma della passione. Dobbiamo avere passione, altrimenti non saremo mai creativi. Dalla passione nasce la compassione. Compassione significa passione per ogni cosa, per ogni essere umano. C'è una fine al dolore, e solo allora inizieremo a capire che cosa sia l'amore. Occorre quindi un'intuizione sulla paura, un'intuizione sul rapporto, un'intuizione sulla natura e la struttura del pensiero, questo pensiero che alimenta la paura, che insegue il piacere, e sulla fine della sofferenza Avendo un'intuizione su tutto ciò, avremo anche l'intelligenza che trasforma l'agire meccanico in qualcosa di completamente non meccanico. Non aspettate di pensarci in un altro momento! Non c'è il tempo. Se pensate a quanto è stato detto, il vostro pensiero diventa abituale, meccanico e vuoto, mentre la cosa sta accadendo adesso, seduti qui mentre condividiamo assieme. O accade adesso o non accadrà mai più, perché il pensiero stesso lo impedirà. Il pensiero non ha intuizioni. Sperimentate un'intuizione in ciò che abbiamo esaminato, sapendo che la descrizione non è la cosa descritta, e accadrà istantaneamente, adesso. Pensarci è solo una perdita di tempo. Quando si condivide una cosa, la si condivide adesso.</p>
<p>Ojai, 11 aprile 1976</p>
<h3>V</h3>
<p>Abbiamo caricato la parola 'amore' di tanti significati, per la maggior parte di tipo sensuale. Per usare questa parola, per comprenderne le implicazioni e il significato, dobbiamo esplorare assieme la natura e la struttura di ciò che chiamiamo amore. L'amore è desiderio, è piacere? Che cos'è il desiderio e da dove nasce? In che modo fiorisce? Qual è la sua radice? Come viene in essere? Per la maggior parte di noi, l'amore sembra intimamente connesso con il desiderio, in senso sessuale, psicologico, biologico e spirituale. Gli oggetti del desiderio variano, ma la radice è unica. Come si produce il desiderio in ciascuno di noi? Le religioni fondate su una credenza, le religioni autoritarie, che non sono affatto religioni, dicono che per servire Dio dobbiamo essere liberi dal desiderio. Perciò i monaci e i sannyasi dell'India cercano di reprimere il desiderio, e in questo processo di repressione si identificano con un'immagine, con un nome, pensando di aver risolto il problema in questo modo. Interiormente bruciano di desiderio, ma lo reprimono attraverso i riti, la disciplina, lo sforzo e tutte le forme di adeguamento. Questo è sempre stato il grande problema di tutti gli esseri umani che cercano seriamente la verità, perché il desiderio alimenta le illusioni. Il desiderio richiede esperienze, e quando ci afferriamo a un'esperienza essa diventa illusione. Abbiamo identificato l'amore con il desiderio. Il desiderio non è forse sensazione, cioè attività dei sensi più il pensiero? La sensazione più il pensiero è il desiderio. È vero, o è soltanto l'enunciazione di un'idea? Siete in grado di guardare qualcosa totalmente con tutti i vostri sensi? E, guardando, mettere fine alla cosa senza lasciare che il pensiero produca la sensazione? Guardando gli alberi, le montagne, un volto, l'infinito movimento del mare, con tutti i vostri sensi, occhi, orecchi e nervi, potete guardare completamente senza permettere al pensiero di intervenire, di interferire? In questo caso la vostra percezione è totale, laddove, se interviene il pensiero, la percezione diventa frammentaria. Perciò il desiderio è frammentario. Sfortunatamente o fortunatamente, sta a voi deciderlo, abbiamo identificato il desiderio con ciò che chiamiamo amore. Ma l'amore è desiderio? L'amore è attaccamento? Quando siamo attaccati a una cosa, siamo quella cosa. Se siamo totalmente identificati con qualcosa, siamo quella cosa. Perché c'è questo bisogno di identificarci, di attaccarci? Perché un essere umano si attacca a un altro essere umano? L'attaccamento non genera forse paura, paura di perdere ciò a cui siamo attaccati? Se siamo attaccati diventiamo gelosi, spaventati, ansiosi: fenomeni facilmente osservabili. Ci attacchiamo a causa della nostra manchevolezza, della nostra solitudine. Ci sentiamo insufficienti, soli, manchevoli, e ci attacchiamo a un altro. Ma l'attaccamento è amore? Dove c'è attaccamento c'è sfruttamento, e sfruttiamo la parola 'amore' per nascondere tutto ciò. L'amore è gelosia? Nessun attaccamento può più esistere quando si sia capito che il nostro vuoto interiore non può essere riempito da qualcos'altro. Dobbiamo vederlo. Non fuggiamo, ma osserviamolo totalmente. Allora vedremo che la solitudine scompare. Allora non ci si attacca più per solitudine. E allora, forse, sapremo che cos'è l'amore. Nell'attaccamento c'è paura, c'è ansia, odio e tutti i conflitti di rapporto; ma dove c'è conflitto ci può essere amore? Dove c'è ambizione, ci può essere amore? Spogliandoci dell'ambizione, dell'ansia e dell'attaccamento, e comprendendo a fondo il senso e la portata del piacere e del desiderio, forse ci imbatteremo in quella strana cosa chiamata amore. E di qui nasce la compassione. La compassione è la forma più elevata di intelligenza. Se abbiamo compassione, e quindi intelligenza, faremo la cosa giusta al momento giusto. Mi auguro che mi stiate seguendo, non solo le mie parole, ma nel vivo del vostro cuore e della vostra mente. Poi c'è il problema della morte. Può sembrare abbastanza strano parlarne in questo stupendo mattino, ma fa parte della vita. Non scendere in profondità nel significato di questa parola e capire che cosa implica, escluderci da essa, allontanarci, evitarla o non parlarne significa dividere la vita, che è un movimento totale. Dobbiamo indagare questo problema. Non solo gli anziani, ma anche i giovani: tutti ne siamo coinvolti. Che cosa significa vivere e che cosa significa morire? Che cos'è la nostra vita, la vita quotidiana? Tensione, lotta, conflitto, piacere, ansia, incertezza, paura di perdere il lavoro o di avere un lavoro, cercare un lavoro migliore, e così via; continua lotta, continua tensione, paura, ansia e qualche gioia momentanea: ecco la nostra vita, se siamo sinceri. Ecco l'esistenza quotidiana. Ci afferriamo a questa lotta interminabile, e diciamo che questo è vivere. E che cos'è il morire? La fine di questo cosiddetto vivere? È una fine biologica? Oppure è la fine di questo fiume immenso di conflitto, sofferenza, dolore e ansia che l'uomo ha creato? Vi prego di osservare la vostra vita, senza fermarvi alla descrizione della vita di chi vi sta parlando o di qualcun altro. Stiamo parlando della vostra vita, della vostra vita quotidiana. Se non avverrà una radicale trasformazione nella nostra vita quotidiana, continueremo a creare sempre più sofferenza per noi stessi e gli altri esseri umani, cosa che sta attualmente avvenendo. Quindi, che cos'è la morte? C'è la morte biologica per incidente o malattia. Inoltre il corpo, l'organismo, si logora e giunge a fine. Il corpo ha una sua intelligenza, ma l'abbiamo distrutta con l'alcol e le droghe, con la continua tensione e la lotta. Attraverso le droghe, le sostanze chimiche e i medicinali abbiamo leso l'intelligenza innata dell'organismo, e così il corpo muore per lo sforzo e gli abusi. È possibile per l'organismo, per lo strumento biologico con il suo cervello, non deteriorarsi mai? Invecchiando, il cervello si deteriora. Può mantenersi sempre giovane senza deteriorarsi mai? Dove c'è attrito continuo, sforzo continuo e continua lotta, tanto biologica che psicologica, il cervello è costretto a deteriorarsi. Ma c'è un modo di vivere privo di conflitto in cui il cervello si mantiene sempre giovane, fresco, attivo, risoluto. È possibile. Siamo consapevoli della lotta che avviene continuamente dentro di noi, lo sforzo per essere qualcosa, il tentativo di imitare, il tentativo di adeguarsi, di diventare l'ideale, che sono tutti processi meccanici? Sapete di fare così, ne siete consci? Non domandate come fermare tutto ciò, come spezzare la meccanicità della routine, ma siate semplicemente consapevoli senza preferenze, osservate semplicemente, perché non appena introducete lo sforzo l'avete reso inutile. Possiamo osservare senza giudizi il movimento meccanico del cervello, o meglio di quella parte del cervello che attraverso i secoli ha imparato a funzionare meccanicamente? Siatene semplicemente consapevoli senza cercare di correggere o di alterare, perché proprio dal tentativo di alterare nasce il conflitto. Come abbiamo già detto, dove c'è dualità, dove c'è differenza tra osservatore e osservato, c'è necessariamente conflitto. Dove non c'è osservatore, ma pura osservazione, non c'è conflitto. Se siete totalmente consapevoli, durante tutta la giornata, del movimento meccanico, delle meccaniche del pensiero e del desiderio, scoprirete che nel sonno, nonostante quanto dicono gli scienziati, non ci sono sogni. La mente, il cervello, è silenzioso, perché tutti i problemi e tutte le azioni sono state compiute a fondo durante il giorno, se siamo stati vigili, attenti, consapevoli. E quando entriamo nel sonno c'è pace: il cervello può essere in movimento, ma è un movimento tranquillo, non un moto disordinato, ansioso. Così il cervello riporta ordine in se stesso e ridiventa giovane, fresco. Non può essere giovane, fresco e immediato se permane una qualche forma di ferita. Quando non ci sono più ferite, il cervello non ha più resistenze. A parte la fine biologica dell'organismo, che cos'è la morte? Che cos'è che ci spaventa tanto? La fine delle esperienze? La fine del conosciuto? La scomparsa di tutte le cose a cui siamo psicologicamente attaccati? Con la morte biologica, tutto ciò a cui siamo attaccati scompare. Non possiamo portare con noi la casa, i mobili, i libri e neppure i guru, siano essi guru cattolici, protestanti o indiani. Che cos'è che spaventa così tanto gli esseri umani? La paura che qualcosa finisca, la fine psicologica, interiore. Sapendo che senza dubbio finirà vogliamo sicurezza, e perciò supponiamo una continuità. Gli antichi induisti dicevano che c'è una continuità e l'hanno chiamata reincarnazione. Sostenevano che rinasceremo in una nuova vita in accordo alle azioni compiute in questa. Se ci siamo comportati in modo corretto, giusto e morale, nella prossima vita otterremo una condizione migliore; poi, attraverso una serie di reincarnazioni, e sempre in dipendenza del comportamento, giungeremo alla fine al principio supremo. È una teoria molto consolatoria e milioni di persone ci credono. Nel Buddhismo la vita è considerata un flusso continuo, un continuo movimento in cui si forma una recinzione, l"io', il 'me', che muta con il tempo e il movimento costante. I cristiani hanno fede nella resurrezione e credono che il loro dio sia risorto dalla morte fisica. Qui stiamo invece dicendo qualcosa di completamente diverso. Vi prego di ascoltare perché vi accorgerete, se lo capite davvero, che esiste un movimento privo di tempo, uno stato atemporale. In primo luogo, come già è stato detto, il mondo è voi e voi siete il mondo. Tutti gli esseri umani sono profondamente e radicalmente spaventati, ansiosi, sofferenti, confusi e infelici, con momenti occasionali di gioia; psicologicamente è un movimento continuo e tutti gli esseri umani, ovunque si trovino, sono dentro di esso. La corrente è la stessa per tutti, per questo voi siete il mondo e il mondo è voi. È una realtà. Possiamo avere indole diversa, doti, capacità e idiosincrasie differenti, ma sono soltanto le reazioni della cultura in cui siamo stati allevati. Ma la corrente è fondamentalmente uguale per tutti. Perciò non c'è individualità. Individualità significa totalità, indica un'entità indivisibile, e noi non lo siamo. Siamo divisi, spezzati, e quindi non siamo un individuo, indivisibile. Diventiamo individui, nel vero senso della parola, quando siamo interi, quando non c'è più azione frammentaria. La parola intero significa sano, santo. Noi siamo il mondo e il mondo è noi, e siamo immersi in questa continua corrente. Ma il dolore può avere fine, la paura può avere fine, non domani, adesso, e allora siamo fuori dalla corrente. Non noi, ma una manifestazione che è fuori dalla corrente, libera dalla corrente, perché la corrente è il tempo. Questa corrente è il tempo. Perciò dobbiamo scoprire se il tempo può finire. Il tempo finisce quando non c'è più il movimento della corrente. Questa corrente è la paura, è il conflitto, è il dolore e tutta la confusione che l'uomo ha prodotto attraverso il pensiero. Questa è la corrente del tempo. Se questa corrente si ferma, si ferma anche il tempo, e quindi si apre una dimensione totalmente diversa. Quindi, ciò che abbiamo paura di perdere al momento della morte è quella struttura che il pensiero ha costruito in termini di 'io', la forma, il nome, l'attaccamento a quella forma e a quel nome che sono dolore, ansia e piacere. Questo è l"io', il 'tu'. Possiamo sostenere l'esistenza di un io superiore, ma resta sempre un prodotto del pensiero. Quindi, il movimento in cui gli esseri umani sono trascinati è il movimento del tempo, creato dal pensiero. Maggiore il volume della corrente, maggiore il volume del pensiero. Ma quando questa corrente, che è la coscienza con tutto il suo contenuto, ha fine, ha fine anche il tempo e si apre una dimensione completamente diversa. Se lo capiamo, non solo in teoria ma nel profondo, e lo viviamo quotidianamente (ed è possibile), la morte acquista un significato completamente diverso.</p>
<p>Ojai, 17 aprile 1976</p>
<h3>VI</h3>
<p>Qualcuno ha parlato per più di cinquant'anni, ha incontrato moltissime persone, ha discusso non solo di problemi personali ma dei problemi comuni a tutta l'umanità: la confusione, il dolore, la straordinaria mancanza di chiarezza. In tutti questi giorni e questi anni si è fatto sempre più chiaro che, se gli esseri umani non si trasformano radicalmente, rischiamo di distruggere non solo noi stessi ma tutta la Terra. Riteniamo che sia necessario un gruppo di persone realmente serie, realmente interessate, e non solo superficialmente, ad armonizzarsi con l'ambiente e le circostanze, nel profondo, per vivere una vita che sia intera, completa, nobile, ricca di intensità e chiarezza. Altrimenti avremo sprecato i pochi anni che abbiamo a disposizione. Abbiamo parlato di molte cose, tra cui la profonda assenza di rapporto tra gli esseri umani; abbiamo parlato del processo del pensiero in quanto movimento materiale nel tempo, e abbiamo detto che il pensiero è assolutamente inadeguato a risolvere i problemi dell'umanità perché esso stesso li ha creati. Il pensiero non è in grado di risolverli perché è frammentario, è un processo materiale e di misurazione. Abbiamo inoltre parlato della paura e della sua fine, della comprensione del problema globale del piacere e della fine del dolore, e abbiamo parlato della vita e della morte. Essendo interessati al problema profondo dell'esistenza, non possiamo non considerare il problema della religione, della meditazione, e dell'esistenza di qualcosa di sacro e di santo. Ascoltare correttamente è un'arte. Ed è un'arte anche vedere le cose così come sono. E riconoscere, non attraverso altri, il contenuto globale della propria coscienza umana, che è il prodotto di millenni degli umani sforzi, dell'umano dolore, ansia e strazio. In noi c'è tutto questo. Imparare a vedere, ad ascoltare il contenuto di questa coscienza, l'osservazione di questa coscienza è azione. Esamineremo assieme la religione, perché la religione è l'elemento creativo di una nuova cultura. Senza religione la cultura muore, la civiltà si disgrega. Vedendo che cos'è il mondo, con la sua brutalità, la violenza, le guerre, le divisioni e l'odio di classe, che sono tutte degenerazioni della mente umana, occorre scoprire da noi stessi che cos'è la religione. È un insieme di credenze? È la celebrazione di rituali, la ripetizione di parole prive di senso? È andare la domenica in chiesa o al tempio o alla moschea per ripetere degli inni e delle parole? Domandiamoci seriamente: a che cosa servono le credenze, le conclusioni? Le credenze e le conclusioni dividono le persone. In questa piccola cittadina ci sono cinque o sei diverse fedi cristiane. E nel mondo c'è un'enorme divisione prodotta dalle cosiddette religioni: induisti, buddhisti, musulmani, cristiani e tutte le loro innumerevoli ripartizioni. Qual è il senso di una fede? Può darsi che la fede impedisca la comprensione della verità? La religione è distinta dalla vita quotidiana, oppure è qualcosa che può mettere ordine nella nostra vita? Se è separata dalla vita quotidiana, la religione non fa che creare altra confusione, ulteriore conflitto. Per scoprire il significato della religione, dobbiamo avere ordine nella nostra vita. La nostra vita è confusa, contraddittoria, disordinata, frammentaria, divisa: come possiamo portarvi ordine? Ordine non significa adesione a un modello. L'ordine interviene solo quando comprendiamo, quando siamo consapevoli senza nessun giudizio della nostra confusione, del disordine della nostra vita. Dalla consapevolezza senza scelta del disordine nasce l'ordine; cioè dalla comprensione, dall'osservazione del disordine della nostra vita di tutti i giorni. Questa osservazione non si fonda sulla condanna, sulla razionalizzazione o sul giudizio. Ma dalla consapevolezza senza scelta nasce l'ordine, e questo ordine è una cosa vivente, perciò in continuo movimento. Benché la moralità non significhi nulla per le attuali generazioni, la moralità è in essenza ordine. Senza ordine, come potrà esservi chiarezza? Ciò va a toccare in parte il tema della meditazione: senza ordine nella nostra vita, senza una profonda moralità nelle azioni quotidiane, come potremmo pensare di poter meditare? Possiamo restare seduti a gambe incrociate per il resto della nostra vita, per le prossime dieci incarnazioni o un milione di incarnazioni, respirare in quel certo modo che abbiamo imparato in India, senza mai arrivare alla verità, perché la nostra vita è in disordine. Perciò occorre portare ordine nella nostra vita prima di poter pensare di metterci a meditare. 'Meditare' senza aver fatto ordine è un'eccellente via di fuga, e perciò priva di senso e di valore. Vi prego di comprenderlo. La meditazione è una cosa meravigliosa, ma non il vostro tipo di meditazione. Ci deve essere ordine nei nostri rapporti, ed è possibile solo quando non c'è più paura. L'ordine non è una costruzione del pensiero. Se fosse una costruzione del pensiero, non farebbe che produrre altro disordine. Per poter scoprire, per arrivare a ciò che è più sacro, più santo, occorre una vita saldamente fondata sull'ordine. Il valore di ogni meditazione è pervenire a quel silenzio. Anche fisicamente, psicologicamente, per vedere qualcosa con chiarezza, gli alberi, la luce sulle foglie, il verde dell'erba, le montagne, per vederle bene la mente deve essere silenziosa. È così semplice e lo rendiamo così complicato! Per vedere qualunque cosa chiaramente, per osservarla bene, dobbiamo avere una mente tranquilla, non è vero? Se chiacchieriamo in continuazione non vedremo la profondità di un'ombra, la bellezza di un tronco o di un contorno. Le vediamo solo se la mente è tranquilla. Osservate la realtà, la logica, la ragionevolezza per cui si può vedere bene qualcosa solo se la mente è silenziosa. Non possiamo sentire quello che ci sta dicendo un altro se stiamo parlando incessantemente a noi stessi. Se vogliamo ascoltare l'altro, dobbiamo stare in silenzio. Il silenzio è indispensabile per percepire l'esterno e l'interno. Esterno e interno sono un unico movimento, non c'è differenza. È un momento unitario, che abbiamo diviso in interno ed esterno. Osservando con chiarezza l'esterno scopriremo l'interno, e vedremo che si tratta di un solo movimento. Per vederlo bene dobbiamo guardare, osservare in silenzio. Stiamo esaminando assieme il senso e il valore di ciò che chiamiamo religione per scoprire se c'è qualcosa su cui il pensiero non può influire e che non può corrompere, qualcosa che non è un'illusione, che non è la proiezione di un desiderio, che non è un'esperienza, ma qualcosa a cui il pensiero non è mai giunto, qualcosa di completamente originale. Per raggiungerlo, nella nostra vita quotidiana deve esserci ordine, che è l'essenza della virtù. Ci sono diversi tipi di silenzio, vero? C'è il silenzio tra due rumori: è questo il silenzio? C'è il silenzio tra due pensieri: è questo il silenzio? C'è la cosiddetta pace tra due guerre: è questa la pace? Che cos'è il silenzio? È qualcosa di costruito dal pensiero? È uno stratagemma? È qualcosa di inventato perché abbiamo capito che per vedere il 'cielo' dobbiamo essere in silenzio? Così ci diciamo: "Come posso fare per stare in silenzio? Insegnami a essere silenzioso". Muovendo dal desiderio di trovare il silenzio si inventano sistemi, metodi, mezzi per arrivarci. Se vedete, non avrete bisogno di ricorrere a metodi. Che cosa implica infatti un metodo, una pratica? Ripetizione, pratica, pratica, pratica, controllo, sforzo, e quindi meccanicità. Come si è già detto, una parte del nostro cervello è diventata meccanica. Abbiamo detto che il pensiero è essenzialmente meccanico, perché è ripetizione, o risposta, della memoria. Se viviamo una vita già meccanica, e tentiamo di andarne al di là introducendo un altro processo meccanico, cioè sistemi, metodi e pratiche, continuiamo a fare cose meccaniche. Ma se vediamo la verità, la logica e la ragionevolezza di questo fatto, non ci consegneremo mai a sistemi, metodi e pratiche. Tutto ciò che è inventato, costruito dal pensiero, per quanto bello, logico, antico e tradizionale, non fa che rendere la mente più meccanica e alla fine più ottusa. Vedere la verità di questo fatto mette fine alla ricerca di sistemi e di metodi. Se il silenzio non è qualcosa di costruito dal pensiero, che cos'è? Per vedere con chiarezza dobbiamo stare in silenzio, per ascoltare con chiarezza la mente non deve chiacchierare. Se vedete la verità di questo fatto, allora accade. Non dobbiamo fare nessuno sforzo per stare in silenzio. Che cos'è che sta in silenzio? Lo possiamo scoprire esaminando la consapevolezza. Che cos'è la consapevolezza, che cosa significa essere consapevoli? Mentre siamo seduti qui siamo consapevoli degli alberi, delle ombre e delle luci sulle foglie, delle foglie che si muovono. Se guardiamo l'albero ne siamo consapevoli. Sappiamo guardarlo senza verbalizzare? Guardare senza denominare, senza assegnare qualità e descrizioni, ma semplicemente osservare? Non osserviamo mai. Guardiamo e diciamo: "È bello, è brutto, mi serve...", a seconda del nostro condizionamento. E non osserviamo mai le cose così come sono. Possiamo osservare, vedere la bellezza di questa terra, le montagne, il loro silenzio, le loro ombre, osservare senza la minima reazione del pensiero, senza nessuna risposta di attrazione o avversione? Semplicemente osservare è consapevolezza. Siate consapevoli dell'universo che vi circonda, e poi siate consapevoli dell'universo interiore. L'universo interiore è molto più complesso. L'universo interiore è la globalità della nostra coscienza, e la coscienza è il suo contenuto. L'universo interiore è molto più complesso, molto più sottile, e se abbiamo l'energia, la capacità, l'intensità e la chiarezza per entrarvi dentro si rivelerà di una profondità immensa. Quindi, in primo luogo siate consapevoli dell'esterno, guardatelo, siate consapevoli delle reazioni che vi suscita, superate le vostre reazioni e osservate. Poi, allo stesso modo, entrate nell'universo che siete voi stessi, che è la vostra coscienza con il suo contenuto, le sue esperienze, le sue conoscenze, le sue preferenze, le sue paure, le ansie, la sofferenza, il dolore. Siate coscienti di questo immenso contenuto che l'uomo ha aggiunto in migliaia di anni, siatene consapevoli. Si può essere totalmente consapevoli? Oppure bisogna prendere un segmento per volta, uno strato per volta, un frammento dopo l'altro? Il contenuto della coscienza crea la coscienza, senza contenuto non c'è coscienza come noi la conosciamo. Arriveremo a conoscere il contenuto della coscienza un pezzetto alla volta? O c'è una conoscenza globale? Il contenuto della nostra coscienza è i nostri condizionamenti, in quanto cristiani o socialisti, in relazione al clima e all'alimentazione, con tutto ciò che l'uomo ha fatto a se stesso e agli altri, le sue identificazioni e le sue credenze. Tutto ciò è la coscienza. Per conoscerla, la esamineremo un pezzo alla volta? O c'è la possibilità di vederla globalmente, senza ricorrere al tempo? C'è un modo per vederla globalmente, e non frammento per frammento, ma per conoscerla bisogna conoscere cos'è la consapevolezza. C'è la consapevolezza del mondo esterno, l'osservazione delle nostre reazioni al mondo, e l'osservazione del mondo esterno priva di reazioni. Poi passiamo dall'esterno all'interno, con tutto il suo contenuto, che è la nostra coscienza, per osservarlo. All'inizio, com'è naturale, avremo delle reazioni: "Non mi piace, mi piace, che bello, che cosa piacevole, vorrei sperimentarne ancora un pò", e così via. Osservate la reazione e andate oltre. Andando oltre, si può vedere l'intero contenuto istantaneamente. Ciò fa parte della meditazione, vedere l'esterno com'è realmente e non come vorremmo che fosse: le guerre, gli antagonismi, gli odi, le ingiurie e le ferite che ricevono gli uomini, la sofferenza, il dolore, l'ansia, la solitudine, la mancanza d'amore. Vedendo tutto questo, che cosa accade? Avviene che l'energia si raccoglie, perché c'è ordine e quindi non viene più sprecata. Se nella nostra vita quotidiana c'è un ordine rigoroso, non ci sono più sprechi di energia. Solo dove non c'è ordine c'è spreco di energie. Dove c'è ordine c'è accumulo di energia. Con questa energia possiamo osservare il mondo e noi stessi, e capire che il mondo esterno e quello interno sono lo stesso movimento. C'è accumulo di energia se c'è osservazione senza osservatore. L'osservatore è il passato e il passato sono tutti i pregiudizi, le opinioni, le conclusioni e le reazioni abituali. L'osservatore, che è il passato, entra in contatto con il presente, con ciò che è, e cerca di tradurlo nei termini delle conclusioni passate. Non è così? Ciò alimenta il movimento del passato nel tempo, diventando futuro. Noi siamo il prodotto del passato, è un fatto. Una parte del cervello è il risultato di una serie di eventi, accadimenti, fatti, esperienze che sono diventati il conosciuto, e il conosciuto è sempre il passato. Il movimento del passato incontra il presente e lo traduce, o lo modifica, alla luce del passato, originando il movimento nel futuro. Il passato che incontra il presente è un movimento, e anche il presente è un movimento. Se l'incontro del passato con il presente finisce qui, se cioè il movimento non continua, allora il tempo si ferma. Così la meditazione porta ordine nella vita, raccoglie una grande energia e mette fine al conflitto tra osservatore e osservato, fatto che aggiunge ulteriore energia. Se c'è divisione tra osservatore e osservato c'è necessariamente conflitto. Quando ci adiriamo, nel momento dell'ira, nell'istante dell'ira, non c'è divisione. Poi, l'attimo successivo, nasce la divisione: "Non devo arrabbiarmi", o "Perché non dovrei arrabbiarmi?". Dove c'è divisione, c'è conflitto. Il conflitto, con tutta la sua violenza, è uno spreco di energia. Il raccoglimento dell'energia è l'inizio del silenzio. La nostra vita è nella confusione, la nostra coscienza è un tumulto, una continua battaglia; sempre scegliere, rifiutare, volere, dominare, attaccarsi. Una lotta che ribolle continuamente, e questo ribollire è uno spreco di energia. Mettere fine a questo tumulto rientra nella meditazione. Ma non attraverso il controllo. Quando c'è controllo, chi è il controllore? Vi prego, indagate da voi. Il controllore appartiene al pensiero. Il tentativo del controllore di controllare il pensiero è uno spreco di energia. Se invece vediamo la verità del fatto che il controllore è il controllato, il conflitto finisce. Grazie a ciò abbiamo più energia, ed è estremamente necessaria questa energia totale che non è prodotta da un attrito. L'attrito ha una sua energia, ma l'energia di cui stiamo parlando non è un prodotto del pensiero e, quindi, non è il risultato di un attrito. Questa energia è indispensabile per scoprire il sacro, cioè la mente religiosa. La meditazione è lo svuotamento del contenuto della coscienza, cioè delle paure, delle ansie, dei conflitti nei rapporti; è la fine del dolore, e quindi è compassione. La fine del contenuto della coscienza è il perfetto silenzio. Questo silenzio è colmo di energia. Non è un silenzio vacuo. È un silenzio che non desidera niente di più. La meditazione non consiste nella ripetizione di un mantra o nello stare seduti respirando in un certo modo. La meditazione avviene spontaneamente, non è costruita né forzata. Questo significa che in essa non c'è misura. Se siamo arrivati a tanto (no, non è né tanto né poco), se abbiamo fatto ciò, ecco la vacuità. Ma, un attimo! Gli scienziati dicono che il vuoto è energia. Noi stiamo dicendo che, nel processo meditativo, c'è una coscienza completamente diversa, la coscienza di una dimensione in cui è presente tutta l'energia raccolta attraverso la meditazione, in cui c'è ordine nella vita. Abbiamo un'energia totale, c'è un'energia totale. In questa vacuità non c'è qualche cosa. Non c'è niente, nessuna 'cosa'. 'Cosa' significa pensiero.(*Gioco di parole tra thing, cosa, e to think, pensare). Il pensiero è un processo materiale. Ma in questo vuoto il pensiero non esiste, e quindi non c'è nessuno sperimentatore che sperimenti questo totale niente. Che cos'è la bellezza? Anch'essa fa parte della vita. Sono le ombre? Il profilo di un edificio? Un quadro? Le superbe culture di questo mondo? Le montagne? L'acqua che scorre? Un bel viso? Che cos'è la bellezza? Non esiste forse quando non c'è un centro di conflitto? Quando diciamo: "Che bello!", qual è la sensazione retrostante? Qual è la natura, la qualità dell'emozione, il sorgere di qualcosa? È questa la bellezza? Oppure la bellezza è la totale assenza di un osservatore? Quando c'è solo osservazione totale, senza preferenze, senza divisione, c'è il senso della bellezza. Questo è il sacro, e non la bellezza di una forma maschile o femminile. C'è la bellezza di un uomo o di una donna, la bellezza di un albero, la bellezza di una linea, di uno specchio d'acqua, del mare infuriato, ma per scoprire, per trovare questa totale assenza di contraddizioni, questo qualcosa che è totale, completo, sano e razionale, occorre una mente bella, che è una mente religiosa. Allora è energia globale incarnata. C'è questa cosa sacra che non è toccata dal pensiero, che non è corrotta dagli esseri umani, con i loro desideri, le loro paure, liti e malizie. Giungervi non fa solo parte della meditazione, ma è la fine del dolore, che corrisponde all'inizio della saggezza. La saggezza non si apprende dai libri e né a scuola. Dalla fine del dolore nasce la saggezza. Quando un essere umano si trasforma, quando voi vi trasformate radicalmente, influite sulla coscienza dell'umanità intera. Voi siete l'umanità, voi siete il movimento dell'umanità. È un fatto, una realtà. Cambiando, influenzate il mondo. Abbiamo una responsabilità immensa. Dobbiamo essere molto critici verso tutte le esperienze psicologiche, tutte le esperienze soggettive, perché sono le più distruttive. La meditazione richiede che nella nostra vita vi sia grande ordine, e quindi grande virtù e moralità. Ciò implica la comprensione e la profondità della bellezza. Implica lo svuotamento della coscienza, cioè noi stessi, da tutti gli attaccamenti, le paure, le speranze e le disperazioni, lo svuotamento di tutto ciò attraverso l'osservazione. Allora avremo l'energia che sola può scoprire ciò che è eterno, che non ha inizio né fine.</p>
<p>Ojai, 18 aprile 1976</p>

<h2>La totalità della vita</h2>
<p>Osservando ciò che avviene nel mondo ci si chiede quale sia il motivo di tanto disordine, perché l'uomo stia distruggendo l'uomo. Perché questa spesa mostruosa per gli armamenti? Perché l'umanità si è divisa in nazioni tribali immaginarie? Perché le religioni istituzionalizzate, le religioni accettate nel mondo, sono divise? Perché tante divisioni nel mondo? Tendiamo a pensare che un agente esterno abbia creato tutta questa confusione, 'Dio' o qualche altra entità superiore che, dopo aver creato l'uomo, l'ha abbandonato sulla terra. Ciò che l'umanità ha fatto è incredibile e sconvolgente, non solo l'uomo ad altri uomini, ma l'uomo a se stesso. Perché nel mondo ci sono tante persone nevrotiche? Perché questa continua guerra tra uomini e donne? Qual è la causa di questo disordine interiore che si esprime per forza nel disordine esterno? Il nostro modo di vivere ha prodotto la società. La società non è stata creata da eventi assurdi, ma dal nostro assurdo modo di vivere, non solo nostro ma anche delle passate generazioni. Possiamo esaminare a fondo questo problema, rifletterci assieme, e non solo riflettere ma andare al di là dell'ambito del pensiero? Abbiamo sottolineato tante volte che il pensiero è il prodotto della memoria, e che la memoria è il prodotto di ciò che abbiamo conosciuto e sperimentato. Perciò il pensiero è limitato, perché la conoscenza è comunque limitata in quanto non vi può essere conoscenza completa di nessuna cosa. Quindi anche il pensiero, che nasce da tutto ciò, deve essere molto, molto limitato. E il mondo in cui viviamo, la nostra vita quotidiana, la carriera, le ansie, le paure e i dolori sono il prodotto del pensiero, sono il risultato del nostro comportamento quotidiano. Vogliamo considerare assieme la vita nella sua totalità, l'educazione, il lavoro, gli interessi, il travaglio interiore, i conflitti psicologici, le ansie, le paure, i piaceri e i dolori? Possiamo considerare tutto ciò nella sua globalità, senza guardare un punto in particolare, un problema particolare, aggrappandoci a un'unica esperienza e guardando la vita da quell'unico punto di vista? Perché viviamo in questo modo? Perché c'è tanto disordine nel mondo e dentro di noi? Il disordine del mondo è diverso dal nostro? Perché c'è disordine all'esterno e disordine all'interno? Sono due disordini separati? O sono un unico processo unitario? Il disordine esterno non è diverso dal disordine dentro di me; anzi, il disordine è un movimento che esce verso l'esterno e rientra all'interno. È come una marea che va e viene continuamente. Possiamo iniziare a mettere ordine nella nostra vita? Perché senza ordine non c'è libertà. L'ordine totale, non saltuario o una volta alla settimana, ma nella vita di tutti i giorni, non porta solo libertà: in questo ordine c'è amore. Una mente disordinata, confusa e in conflitto non può avere amore né conoscerlo. Esiste un ordine assoluto? Usiamo la parola 'assoluto' nel suo vero significato di completo, totale, quindi non un ordine costruito teoricamente, non un ordine basato su giudizi, non un ordine che è il risultato delle pressioni ambientali o l'adattamento a una norma, a un modello. Stiamo parlando di un ordine assoluto, totale, in cui non c'è la divisione del disordine. Stiamo indagando se esiste un ordine in cui non vi sia mai disordine. Perché la nostra mente, che include il cervello, le reazioni emotive, le risposte sensoriali, e così via, accetta di vivere nel disordine? Osservando la vostra mente, cioè la vostra stessa vita che è fondata sulla vostra mente, sui vostri pensieri, emozioni, esperienze, ricordi, rimpianti e timori, perché la mente, che contiene tutto ciò nella propria coscienza, accetta il disordine? Non solo il disordine nevrotico, ma l'accettazione di vivere nel disordine, l'abitudine al disordine. Perché la mente prova questo senso di divisione, il senso dell'ordine e del disordine, e la costante oscillazione tra i due. È inevitabile? È il nostro stato naturale? È naturale che si debba vivere in questo conflitto, in questo disordine, dalla nascita al momento della morte? E se è innaturale, com'è ovvio, qual è la sua radice? La base del disordine dipende da un nostro atteggiamento particolare, da desideri particolari? Vogliamo scoprire la base del disordine, la sua radice. Come scoprirla? Come affrontare il problema del disordine per risolverlo definitivamente? Qual è il vostro approccio? State cercando di trovare l'ordine attraverso il disordine, utilizzando così un approccio diretto? Supponiamo che io viva nel disordine e che voglia fare ordine: questo stesso desiderio presuppone già un certo tipo di ordine. Se invece mi avvicino al problema del disordine per trovarne la causa, la mia direzione non è deviata o incanalata in altre direzioni intellettuali, verbali o emotive, ma tutta la mia attenzione va alla causa del disordine. Come fare dunque, per noi esseri umani che viviamo in questo mondo, nel disordine esterno e interno, per affrontare questo problema? Dobbiamo fare molta chiarezza sul nostro tipo di approccio. Se ci è chiaro, cerchiamo assieme quale sia la causa del disordine. È la contraddizione? Il desiderio che crea divisioni? Dove c'è divisione c'è conflitto, e conflitto significa disordine. Il conflitto è disordine, che sia di piccola portata o che provochi una crisi profonda. Il conflitto è contraddizione, è dire una cosa e farne un'altra, è nutrire degli ideali e cercare di realizzarli? È il desiderio di diventare qualcosa? Oppure il conflitto è creato dal pensiero? Come abbiamo già detto, il pensiero è di per se stesso limitato, e così divide l'esterno dall'interno, il 'tu' dal 'me'. Il pensiero si sforza di diventare qualcosa che non è ancora. Ma queste continue divisioni, diventare, contraddirsi, adeguarsi, paragonare e imitare, sono tutte manifestazioni di un'unica causa? Qual è la causa principale, la radice di tutto ciò? Voi state esercitando la vostra mente, quindi sapete come affrontare il problema, siete consapevoli delle vostre contraddizioni, dei vostri conflitti, divisioni e timori. Ma ne siamo consapevoli in modo globale? Oppure ne conosciamo solo un frammento, un frammento che esige una risposta immediata? Se il mio problema è la sopravvivenza, non posso occuparmi di nient'altro perché questa è l'esigenza più immediata. Ho bisogno di denaro, di cibo; ho dei bambini e delle responsabilità; perciò il mio approccio al problema sarà improntato al desiderio di trovare un lavoro. Oppure, se ho sempre pensato secondo un certo modello, seguendo una certa direzione, e non sono consapevole di essere ingabbiato in un modello, affronterò questo problema sempre e comunque attraverso il modello che la mia mente ha assunto. Se sono un emotivo, un romantico, il mio approccio sarà approssimativo, impreciso, inesatto. Dobbiamo essere molto chiari con noi stessi sul modo in cui affrontiamo questo problema, perché se lo avviciniamo attraverso un modello non saremo mai in grado di risolverlo. La nostra mente è libera da modelli? Da ideali? Da una direzione? Siamo consapevoli della confusione del mondo, sempre più grave ogni giorno che passa? Della confusione che abbiamo ereditato e di quella che vi abbiamo sovrapposto? Della società in cui viviamo, così tremendamente confusa, con le sue enormi ingiustizie: milioni di affamati e società opulente, la tirannia e la libertà democratica di pensiero e di espressione? La nostra mente e la nostra coscienza sono la coscienza e la mente del mondo. Ovunque andiamo troveremo persone che soffrono, ansiose, insicure, sole, disperate per la loro solitudine, oppresse dal dolore e dall'incertezza. Psicologicamente siamo l'umanità, non siamo separati dal resto degli uomini. L'idea di essere un individuo con una mente privata è un'assurdità, perché il cervello si è evoluto nel tempo. È il cervello dell'umanità e appartiene all'umanità, in termini genetici e in altri ancora. Quindi, noi siamo il mondo e il mondo è noi. Non è un'idea, un concetto, un'assurdità utopistica: è un fatto. Quella mente è profondamente confusa, e noi vogliamo scoprirne la causa. Qual è la causa delle divisioni tra uomini e donne, tra nazione e nazione, tra un gruppo e un altro, tra fedi, ideali, concetti, conclusioni comprovate e atteggiamenti materialistici? La divisione crea inevitabilmente il conflitto. Questo è un fatto. Pensiamo che la divisione possa creare sicurezza: la divisione in inglesi, francesi e tedeschi; e ciascun gruppo, stretto attorno a un'idea, a un concetto, a una bandiera, pensa che lì sia la sicurezza. Questo isolamento crea per forza divisione. Vediamo davvero la realtà del fatto che finché c'è divisione ci sarà conflitto? È ovvio che nell'isolamento non può esserci sicurezza. Possiamo erigere attorno a noi stessi il muro rappresentato dalla nazione, ma è un muro che crollerà. Qual è la causa, la radice, della divisione? Ogni essere umano pensa e vive in accordo a questo modello: essere separato da un altro essere umano; ha i suoi problemi, le sue ansie, le sue nevrosi, il suo particolare modo di pensare. Il centro di tutto ciò è l'idea 'io sono separato da te'. Ma è vero? È vero che siamo individui separati, completamente diversi l'uno dall'altro? Possiamo essere alti o bassi, avere i capelli neri o bianchi, ma interiormente siamo diversi? Interiormente passiamo tutti attraverso le stesse cose, o cose molto simili. Psicologicamente non c'è differenza. Finché accettiamo l'idea di essere separati rimaniamo nel conflitto, e quindi nella divisione e nella confusione. Ascoltate un'affermazione come questa: finché pensiamo di essere psicologicamente separati da un altro essere umano, ci sarà conflitto e disordine. È un fatto. Ascoltando questa affermazione, vi limitate a considerarla un'idea e a vedere come applicarla in seguito? Oppure la avvertite come un fatto? Se è un fatto, possiamo fare qualcosa al proposito. Se invece trasformiamo un fatto in un'idea astratta siamo perduti, perché io ho la mia idea e voi la vostra. Laddove è un fatto comune a tutti gli esseri umani che, finché c'è divisione tra voi e me, ci sarà conflitto, disordine e confusione. La nostra mente è condizionata: per migliaia di anni siamo stati condizionati da altri che ci hanno fatto credere di essere separati. Le religioni affermano che siamo separati, che ciascuno deve pensare alla propria salvezza, e questo modello è riproposto in un'infinità di modi. Essendo così condizionati, diventa molto difficile accettare qualcosa che forse è vero. Dico forse perché non voglio essere dogmatico, ma resta un fatto. Esaminandolo assieme a voi, se siete disposti, con argomentazioni, ragionamenti e prove, alla fine si arriva sempre a questo fatto. Se vogliamo capire la natura della confusione e la sua fine, totalmente e non parzialmente, siamo consapevoli di questo fatto? Se lo siamo, sorgono due domande: Che cosa posso fare? So di essere diviso, ma come posso fare per abbandonare questa divisione? Questa divisione è diversa da quella dell'osservatore che la osserva? Cercherò di spiegarmi meglio. Io osservo l'avidità. Sono avido. L'avidità che osservo è diversa da me, dall'osservatore che dice: "Sono avido"? Oppure l'avidità è l'osservatore? D'accordo? Quindi non c'è divisione tra l'osservatore che dice: "Io sono avido" e colui che interviene sull'avidità dicendo: "Non devo essere avido, devo controllare l'avidità, devo reprimerla, devo superarla". C'è una divisione, che è conflitto e quindi disordine. Ma il fatto è che l'osservatore che dice: "Sono avido" è esso stesso l'avidità. Ci siete? Se l'avete capito, vi domando: questa confusione, questa divisione, è diversa dall'osservatore che la osserva? O questa confusione, questa divisione, sono io stesso? Tutto il mio essere è quella cosa, giusto? Spero che abbiate colto questo punto, altrimenti non potrete procedere. Vi prego, coglietelo! È essenziale se volete vedere la realtà di questo fatto una volta per tutte. Capirlo renderà la vostra vita completamente diversa, perché non ci sarà più conflitto. Lo spiegherò di nuovo. Supponiamo che io sia attaccato a una persona. Questo attaccamento provoca dolore, gelosia, ansia, dipendenza e tutte le conseguenze dell'attaccamento. In questo attaccamento a una persona c'è immediatamente divisione. Ma questo attaccamento, questa dipendenza, questo aggrapparsi e afferrarsi, è diverso da me? Oppure io sono quella cosa? Io sono attaccamento. Comprenderlo mette fine al conflitto. È così. Non si tratta di volersene sbarazzare o di voler essere distaccati, indipendenti. Il distacco è attaccamento: se cerco di diventare distaccato, sono attaccato al distacco. Ormai mi è chiaro che non c'è divisione: dicendo che sono attaccato, io sono l'attaccamento, la condizione di attaccamento. In questo modo ho eliminato qualunque conflitto, giusto? Lo capite? Io sono quella cosa. Quindi, io sono confusione. Non si tratta di accorgermi di essere confuso, o qualcuno mi ha detto che io sono la confusione, ma del fatto che, in quanto essere umano, io sono in uno stato di confusione. Qualunque cosa io faccia aumenterà la confusione. Sono in uno stato di confusione totale. Qualunque sforzo per superarla, reprimerla o distaccarmene è finito, qualunque moto di fuga è scomparso. Se non è ancora scomparso, non muovetevi. Liberatevi prima di tutti i tentativi di fuga, intellettuali, simbolici, e rimanete totalmente con il fatto che, in quanto esseri umani, siete nella confusione. Allora, che cosa avviene? Siamo amici che discutono di un problema; non si tratta di terapia, analisi psicologica e tutte queste assurdità. Stiamo esaminando un punto, sapendo che ci siamo arrivati in modo logico, razionale, non emotivo, e quindi sano. Infatti, la sanità è la cosa più difficile. Abbiamo capito che io sono quello. A questo punto, che cosa avviene nella mente? Prima sprecavo energia nel tentativo di reprimere, o di scoprire come non essere più confuso, ricorrendo a un guru o a qualcun altro. Tutto ciò era uno spreco di energia. Ma ora, avendo compreso che sono confuso, che cosa avviene? Seguitemi! Avviene che la mia mente dà completa attenzione alla confusione, la mia mente è in uno stato di totale attenzione alla confusione. Giusto? Allora, che cosa accade? Che quando c'è totale attenzione non c'è confusione. Solo se non c'è attenzione può nascere la confusione. La confusione nasce quando c'è divisione, che è mancanza di attenzione. Se c'è attenzione totale, non c'è spreco di energia. Chiedermi: "Come posso arrivare alla totale attenzione?", è uno spreco di energia. Se vediamo che la confusione è provocata dalla mancanza di attenzione, la disattenzione è diventata attenzione. Con questa stessa attenzione esamineremo la paura, il piacere, la sofferenza. È importante liberarci dalla paura. La mente non è mai stata libera dalla paura. Forse l'abbiamo nascosta, repressa, forse ne siamo inconsapevoli o siamo così affascinati dal mondo esterno da non essere consci delle nostre paure più radicate. Dove c'è paura non c'è libertà, c'è non amore, c'è scontentezza. Vedendo ciò riusciremo a fare il salto, non fisicamente ma interiormente, senza dover avanzare un pezzetto alla volta come una lumaca. Vediamo che cosa la paura causa nella nostra vita. La paura ottenebra la mente. Non stiamo parlando di una particolare paura nevrotica, ma della paura in sé. Comprendendo la radice della paura, le paure particolari scompaiono. Se ho paura del buio, questa è la mia particolare paura ed è questa che voglio risolvere; non sono interessato alla paura nella sua globalità. Se invece comprendo la globalità della paura, le altre paure non esistono più. Ciò che ci interessa è la paura nella sua globalità. Può la paura venire dissolta completamente, affinché si dissolvano anche la paura fisica e le complesse paure psichiche, le paure interiori? Le paure fisiche si possono risolvere con relativa facilità, ma se siamo attaccati alle paure fisiche e ci interessa risolvere solo queste, siamo attaccati a ciò che creerà divisione e quindi conflitto. Per affrontare le paure fisiche dobbiamo comprendere prima le paure psicologiche, e non il contrario. Prima affrontiamo la paura più ampia, la natura, la profondità e l'oscurità della paura, e poi potremo risolvere da noi stessi le nostre paure fisiche specifiche. Non iniziate nel modo inverso, dalle paure fisiche, anche se è ciò che tutti vogliamo fare. Le paure psicologiche sono molto più importanti, sono esse che ci rendono esseri umani così brutti. Quando c'è paura diventiamo violenti, distruggiamo in nome di Dio, in nome della religione, in nome della rivoluzione sociale, eccetera eccetera. In quanto esseri umani che hanno vissuto con la paura per un tempo incalcolabile, possiamo esserne liberi? Posta questa domanda, come affronteremo il problema della paura? Lo affronteremo con il desiderio di risolverlo? Se facciamo così, ci stiamo ancora separando dal fatto della paura. Saremo degli osservatori timorosi che vogliono risolvere un problema, o capiremo che noi siamo la paura? Avete dato tutta la vostra attenzione a questo fatto? Al fatto che voi, esseri umani, che siete tutta quanta l'umanità, siete spaventati, vivete nella paura, consciamente o inconsciamente, con paure superficiali o profondamente nascoste? Se siamo attenti, le paure nascoste si rivelano completamente. Indagate, osservate da voi, senza dichiararvi d'accordo con chi vi parla. Chi vi parla non è importante. Intendo proprio questo, che non è importante. Importante è che ve ne andiate di qui senza la minima traccia di paura. Diventando consapevoli della paura, fuggite? Cercate una risposta? Tentate di superarla? Se fate così sprecate energia, quindi vi state dividendo, quindi c'è conflitto tra la paura e il modo per liberarvene. Nascono tutte queste cose. Se invece capite che la paura è voi, non c'è nessun movimento da fare. Non c'è nessun movimento da fare, voi siete quello, e quindi tutta la vostra attenzione va a quello. L'attenzione tiene stretta la paura. Sta a voi farlo. Finché c'è il tentativo di superare, lo stesso superamento va superato. Ma se diciamo: "Sì, è un fatto e non lo fuggirò", la cosa si dissolve, completamente e non parzialmente. Non che oggi la paura se n'è andata, e che domani siamo di nuovo pieni di paura. Se ne va quando le diamo completa attenzione. Lo stesso vale per il piacere. Fate attenzione, qui dobbiamo procedere in modo molto cauto. Non so se avete notato che, sin dai primordi dell'umanità, una delle maggiori spinte è stato il piacere, la ricerca del piacere e la fuga dal dolore. Lo vediamo nelle immagini, nelle pitture, nei testi, nei simboli. Tutto dice: insegui questo, rifuggi quello. Il pensiero divide la vita in paura, piacere, dolore, lavoro, che invece sono uno. Guardate che cosa abbiamo fatto: la nostra mente è stata condizionata ad accettare, a vivere la regola della continua ricerca del piacere. Dio, se avete l'idea di Dio, è l'essenza del piacere. Potete usare altri nomi, ma il vostro stimolo è quello di ottenere quel sublime piacere ultimo in cui non essere mai più turbati, in cui non essere mai più in conflitto, e così via. Dobbiamo comprendere questo stimolo, senza negarlo e senza fuggirlo. Perché il piacere, così come il dolore e la paura, è diventato tanto importante nella nostra vita? Conoscete la parola 'sofferenza': la sofferenza dell'uomo, la sofferenza dei secoli, una guerra dopo l'altra per distruggere esseri umani, per distruggere la natura, per distruggere gli animali, le balene, qualunque cosa. L'uomo non solo soffre ma causa sofferenza. E questo è parte di noi, parte della nostra coscienza. Lo rifuggiamo perché non lo abbiamo ancora risolto. Pensiamo che la ricerca del piacere sia la cosa principale, e che lì almeno troveremo qualcosa di preciso, qualcosa di reale e durevole. Diventa la cosa dominante, ma sul suo sfondo ci sono paura, dolore e ansia: non solo i piaceri sessuali, ma i ricordi, le immagini, e tutto ciò che ruota nella mente. Osservandolo vediamo che cosa accade, vediamo che tutta la nostra mente ne è invasa. Non l'atto reale, ma tutta la costruzione, e questa costruzione viene chiamata amore. Piacere, amore, sofferenza e paura sono intessuti tra di loro, sono interconnessi. Considereremo quindi la paura, il piacere e il dolore separatamente, uno per uno? O possiamo affrontarli nel loro insieme? Poiché la nostra mente è frammentata, prendiamo le cose una alla volta nella speranza di risolverle per arrivare là dove finisce la divisione, la frammentazione. Come affrontare la cosa nella sua totalità? Affrontare disordine, piacere, paura e dolore come un unico movimento della vita? Non come cose separate, ma come un tutto. Ne siete capaci? Ovvero, siete in grado di guardarvi come in uno specchio, psicologicamente, nella vostra interezza? O riuscite soltanto a vedere delle parti? Come vedete voi stessi? Siete in grado di percepire il vostro lavoro, vostra moglie e i vostri figli, la vostra religione, il vostro modo di pensare, le vostre esperienze, idee, intenzioni e ambizioni come un unico movimento? Questa è l'unica possibilità di risoluzione, e non attraverso i frammenti. Ma una mente, un cervello, le emozioni che sono state frammentate per generazioni, come faranno ad accostarsi alla totalità e a conoscerla? Ci accosteremo alla totalità della vita per frammenti? Prima gli affari, prima il denaro, prima la casa, la moglie, i figli, il sesso, pezzo per pezzo? O la nostra mente è in grado di vedere la totalità dell'esistenza? Ne è già capace? Oppure vi state sforzando di farlo? Se vi state sforzando di cogliere la totalità è finita, non la conoscerete mai, perché in questo modo create divisione, conflitto, confusione. Per vedere che la vita è un movimento unitario, dovete davvero impararlo. Imparare, ma non da me! Imparare osservando da voi. Imparare a osservare la divisione e vedere l'inutilità di un approccio divisivo, vedere il fatto ovvio che è impossibile arrivare alla totalità dell'universo attraverso un frammento. La nostra mente deve essere capace di accogliere l'intero universo, e ciò è possibile solo quando la mente è sgombra da confusione e paura. Allora non resta più traccia di divisione, di 'te' e di 'me', il mio paese, il tuo paese, il mio dogma, e così via. Ciò significa che, quando c'è libertà totale, c'è la percezione della totalità. Da questa comprensione, dall'intelligenza di ciò, si agisce poi nel mondo, si lavora o non si lavora, si fa qualunque cosa. Ma noi procediamo sempre per parti, e per questo abbiamo devastato il mondo.</p>
<p>*</p>
<p>Perché la mente esiste nel tempo? Essa si è evoluta attraverso il tempo. La mente si è evoluta attraverso migliaia di anni. Ovviamente, questo è normale e giusto. Ma ciò che ci stiamo chiedendo è perché il tempo è diventato così importante psicologicamente, interiormente. Domandatevelo. Forse perché stiamo sempre fuggendo da ciò che è per diventare qualcos'altro, passando continuamente da questo a quello? Psicologicamente io sono così, ma non dovrei essere in questo modo, dovrei essere in quello. Psicologicamente sono infelice, ma dovrei essere felice. Il 'devo', 'dovrei' e 'sarò' è il movimento del tempo. La mente è intrappolata nel tempo perché si allontana sempre da ciò che è. Con il tempo cambierò: "Diventerò buono, datemi tempo". Diventa come sviluppare un muscolo. Forse i nostri muscoli non sono abbastanza forti ma, se continuiamo ad allenarli, si rafforzeranno. Con la stessa mentalità diciamo: "Adesso sono così, ma diventerò in quell'altro modo; datemi tempo". Ma ciò che è può essere mutato attraverso il tempo? Se provo un'ansia enorme, può essere mutata con il tempo? Diventerò, sarò in uno stato in cui non proverò ansia? Capite che cosa avviene? Provo ansia, proietto uno stato in cui non c'è ansia, e per arrivarci mi occorre tempo. Non mi chiedo mai se l'ansia che sto provando può essere trasformata subito, senza far intervenire il tempo. Considerate come funziona: sono ansioso, vorrei non esserlo, c'è un intervallo di tempo, uno sfasamento, e in questo lasso di tempo continuano a prodursi tutte le altre cose, tutte le pressioni, la disattenzione; e così l'ansia non è mai risolta. Penso che arriverò a uno stato in cui non sarò più ansioso, e mi sforzo di riuscirci. È come una persona violenta. Idealizza la non violenza e, nel lasso di tempo, si comporta violentemente. Così non raggiungerà mai la nonviolenza. Quindi, la domanda è: può ciò che è venir trasformato immediatamente, senza lasciare che il tempo interferisca? Esaminate e lo scoprirete, è davvero semplice. Se usiamo la mente, non risolveremo mai niente. Siamo andati sulla luna, abbiamo costruito sommergibili stupefacenti, fatto cose incredibili. Ma psicologicamente sembriamo inetti, incapaci, o ci siamo resi tali. Se non ricorriamo al tempo, se non pensiamo in termini di tempo, il fatto non c'è più. Il fatto diventa importante perché ammettiamo il tempo. Se non c'è il tempo, il fatto è già risolto. Se io morissi in questo istante, il problema scomparirebbe. Quando ammetto il tempo, ho paura della morte. Vivere in totale assenza del tempo psicologico è qualcosa di straordinario. Tempo significa accumulo. Tempo significa ricordo. Tempo significa accumulo di idee su se stessi. Se non c'è il tempo, psicologicamente non c'è niente. Avendo consentito al tempo di frapporsi tra la vita e la morte, nasce la paura. La natura della morte si trova già nella vita. La morte è la fine, la fine dei miei possessi, di mia moglie, dei miei figli, della mia casa, del mio conto in banca. Con questa fine non si può discutere. Non posso dire alla morte: "Ti prego, aspetta ancora un momento". Ma dove c'è fine, c'è inizio. Vediamolo meglio. Con la fine dell'attaccamento, totalmente e non solo ad alcune persone o ad alcune idee, ma la fine della totalità dell'attaccamento, con tutto ciò che ne consegue, c'è uno stato mentale completamente diverso. Non è così? Ero attaccato all'arredamento della mia casa e questo attaccamento era un peso. Con la fine di quel peso c'è libertà. Ecco che la fine è più importante dell'inizio. Posso finire, pur vivendo? Mettere fine alle ansie, alle paure. Non estinguere il conto in banca, non sto parlando di questo, ma finire psicologicamente. Far finire le mie insicurezze. Mettere fine alla confusione, e non dirmi: "Devo scoprire perché sono confuso, quale ne è la causa, perché devo essere libero dalla confusione". Tutto questo è tempo. È negligenza, mentre la diligenza è essere consapevoli del movimento globale del tempo e mettere fine all'ansia immediatamente. E così non c'è più accumulo psicologico del conosciuto. La morte è finire. La fine di tutto. La morte è una fine, e io sono vivo. Siamo vivi, attivi. Possiamo far finire psicologicamente tutto? Possiamo mettere immediatamente, istantaneamente fine al nostro attaccamento, all'ira, alla violenza, all'avidità, a questo e a quello, continuando a essere vivi? Così, vivere diventa morire. Non vivere e morire alla fine. Vivere significa morire, altrimenti non siamo vivi. La maggior parte di noi ha paura di morire perché non viviamo nel modo giusto, non abbiamo mai vissuto. Abbiamo vissuto nel conflitto, nella lotta, nel dolore, nell'ansia, e lo chiamiamo vivere. Vivere non è questo. Ma se tutto ciò può essere condotto a fine, allora c'è la vita. Allora viviamo e moriamo. Le due cose vanno assieme, come un fiore e il suo profumo; il profumo non è separato dal fiore, è in esso. Penetrarvi a fondo significa anche la fine della senilità, perché la mente smette di invecchiare come una macchina che si deteriora a causa dell'attrito. Ma non è la vostra mente, è la mente dell'umanità. La mente è il prodotto di milioni di anni, è la mente degli indiani, dei cinesi, dei russi, di tutti gli altri esseri umani, perché tutti passano attraverso uguali dolori, ansie, sofferenze, piaceri, momentanee gioie e momentanei amori. Il nostro cervello, la nostra mente, è la mente dell'umanità. Comprendendo questo fatto non avremo più le divisioni che tanti disastri stanno causando nel mondo. Poiché la mente parla in continuazione, passa in continuazione da una cosa a un'altra, spinta dal desiderio, spinta dalla ricerca di ricompensa e dalla paura del dolore, gli esseri umani hanno sempre cercato una tranquillità, una pace in cui stare in silenzio almeno per dieci minuti. Ecco cosa cerca la mente. Entrate in una chiesa e sedetevi in silenzio. Entrate in una splendida cattedrale, quando non c'è il circo in attività, e state in silenzio. È strano che nelle chiese non vi sia mai un momento di pace, salvo quando sono vuote. Se siamo in silenzio possiamo indagare. Se siamo in silenzio possiamo iniziare a mettere in dubbio. Se invece siamo sempre occupati non abbiamo il tempo di guardarci attorno, di indagare, di mettere in dubbio, di fare domande. Questo è forse uno dei maggiori trucchi della mente. Che cos'è la meditazione e perché si medita? È una cosa naturale? È naturale come respirare, guardare o ascoltare? Perché l'abbiamo resa così innaturale? Assumere una posizione, seguire i sistemi della meditazione buddhista, della meditazione tibetana, della meditazione cristiana, della meditazione tantrica e quella stabilita dal vostro guru preferito, non sono cose abnormi? Perché dovrei assumere una certa posizione per meditare? Perché devo praticare, praticare e praticare? Per arrivare dove? Posso affidarmi a un sistema, venti minuti al mattino e venti alla sera, per sviluppare una mente tranquilla? Poi, dopo aver sviluppato una mente un pochino tranquilla, smetto e faccio danni tutto il giorno. C'è un modo di meditare che non sia nessuno di questi? Si dice che la meditazione serve a calmare la mente, a sviluppare una mente capace di osservare, una mente centrata, concentrata, così che vi sia un unico pensiero, un'unica immagine, un solo centro da guardare. È così? Non so se l'avete sperimentato. Chi vi parla ha giocato per mezz'ora con alcune di queste cose, per dieci o cinque minuti con altre, ma non significano niente. Bisogna esaminare il problema di che cosa sia il controllore e che cosa il controllato. Se notate, tutta la vita è questo: controllare e non controllare. Devo controllare le mie emozioni, devo controllare il pensiero, solo una pratica costante mi mette in grado di controllare il pensiero, perciò devo avere un sistema. Un sistema implica un processo meccanico che rende la mente ancora più meccanica. È già meccanica, e vogliamo renderla ancora più ottusa. Perché facciamo tutto questo? Vogliamo fare un'esperienza, sappiamo che le droghe ci danneggiano, le scartiamo, ma speriamo che praticando qualcosa potremo sperimentare qualcos'altro. Perché gli esseri umani vogliono esperienze? Forse la mente è addormentata, e l'esperienza rappresenta una sfida? Una mente sveglia ha ancora bisogno di esperienze? Dobbiamo scoprire se la nostra mente è addormentata o annoiata delle esperienze fatte: sesso, droghe e tutto il resto. Vogliamo qualcos'altro, vogliamo esperienze sempre più piacevoli, sempre più strane. Perché la mente richiede esperienze? Vi prego di chiedervelo. La cosa è solo una: una mente chiara è libera dagli invischiamenti dell'attaccamento. Tale mente è luce a se stessa. Non cerca esperienze, non c'è niente da sperimentare. Non potete sperimentare l'illuminazione. L'idea stessa dell'esperienza è sciocca, è sciocco dire: "Ho ottenuto l'illuminazione", è davvero disonesto. Non possiamo sperimentare la verità, perché per sperimentare deve esservi chi sperimenta. Se non c'è sperimentatore, non c'è neppure esperienza. Ma noi siamo attaccati al nostro sperimentatore e quindi chiediamo sempre di più, sempre di più. La meditazione, come oggi è comunemente intesa, è la pratica di un sistema: respirare in un certo modo, sedere nella giusta postura, cercare o desiderare un'esperienza più grande, l'esperienza finale. Ecco ciò che facciamo. Ma tutto ciò è un continuo sforzo, una lotta senza fine. Una lotta senza fine che spera di mettere fine a tutte le lotte! Questo stiamo facendo. Sto lottando per mettere fine alla lotta in futuro. Che scherzo sto giocando a me stesso! Sono intrappolato nel tempo. E non mi dico: "Ma perché mai dovrei lottare?". Se riuscissi a mettere fine a questa lotta, questa è illuminazione. Nessuna traccia di conflitto. Ma non vogliamo abbandonare i nostri sforzi, siamo intrappolati nel tempo. Essere liberi dal tempo significa avere la libertà della pura osservazione, e così la mente diventa straordinariamente silenziosa. Non occorre cercare di zittire la mente. È mettere fine ai conflitti che la rende naturalmente tranquilla. Quando la mente è assolutamente silenziosa, senza movimento del pensiero, forse vedremo qualcosa, forse c'è qualcosa di sacro al di là di tutte le parole. Quest'uomo ha visto per sempre qualcosa che è al di là della misurazione, al di là del pensiero, incorruttibile, indefinibile, eterno. E ciò può avvenire solo quando la mente è assolutamente libera e completamente silenziosa. Occorre iniziare da molto, molto vicino. E quando iniziamo da molto vicino, non c'è lontano. Quando iniziamo da qui non c'è distanza, e quindi non c'è tempo. Solo allora ciò che c'è di più santo può essere.</p>
<p>Brockwood Park, 6-7 settembre 1980</p>

<h2>La fine del dolore</h2>
<p>Amici miei, se ascoltate voi stessi, colui che vi parla è solamente uno specchio in cui vi riflettete così come siete. Una volta che vi siate visti così come siete potete gettare via lo specchio, distruggerlo. Lo specchio non è importante, non ha valore. Ciò che ha valore è che in quello specchio vi vediate così come siete: le piccinerie, le limitazioni, la brutalità, le ansie, le paure. Iniziando a conoscervi entrate profondamente in qualcosa che è al di là di ogni misurazione. Ma sta a voi fare il primo passo, nessuno vi aiuterà a farlo. Stiamo riflettendo assieme, percorrendo un sentiero di pace e di grande bellezza. Ci si chiede che cosa sia la bellezza. Vediamo una statua, un dipinto o una raffinata testa del Buddha in un museo o in una casa e diciamo: "Che bello!". Ma oltre le parole, oltre la struttura di un dipinto, le ombreggiature, le proporzioni, che cos'è la bellezza? È nel modo in cui la guardiamo? È nel dipinto? È in un volto? Guardando un'imponente montagna contro il cielo azzurro, la vetta innevata e la valle profonda, guardando questa immensa bellezza, per un momento dimentichiamo noi stessi. La montagna è così grande, così meravigliosamente illuminata dal sole nascente che indora le cime più alte, il cervello è rapito da questa bellezza, dallo splendore del paesaggio, e per un attimo ci dimentichiamo di noi, dimentichiamo tutte le nostre paure, dimentichiamo nostra moglie o nostro marito, i nostri figli, il nostro paese. Stiamo guardando con la totalità del nostro essere e non c'è contraddizione, dualità. C'è lo splendore, e l'io' è messo per un istante da parte dal fulgore della bellezza. Arrivando, una persona ha guardato la luna, giovane, nuova, straordinariamente semplice. E ha pensato: a che cosa serve parlare? A che cosa serve leggere libri, partecipare a incontri, a che serve la vita se non sappiamo guardare questa semplice cosa con amore e affetto, questa cosa così semplice, e affrontare semplicemente la vita e tutte le sue complessità senza l'accumulo della conoscenza passata, della tradizione? Solo guardare questo ampio movimento della vita con semplicità, con un cervello non appesantito, un cervello attivo, vivo, pieno di energia, con chiarezza e semplicità. Dopo aver detto questo, continuiamo a procedere assieme. Gli esseri umani hanno sofferto molto. Ci sono state guerre infinite. Negli ultimi cinquemila anni c'è stata quasi una guerra all'anno, con esseri umani che si uccidevano l'un l'altro, che distruggevano ciò che avevano costruito, splendidi monumenti distrutti in una notte. Questa è stata la storia dell'uomo: perpetui conflitti, guerre. Le guerre sono state una sofferenza immensa per gli uomini. Quanti hanno pianto i loro figli, i mariti storpiati per il resto della vita, monchi, senza gambe, ciechi! L'umanità ha versato infinite lacrime. E anche noi versiamo le nostre lacrime perché la nostra vita è vuoto e solitudine. Anche noi soffriamo, tutti noi, non solo davanti alle sofferenze degli altri ma di fronte allo strazio, il dolore, l'ansia della nostra stessa vita, la sua povertà, non solo la povertà dei poveri ma la miseria della nostra mente e del nostro cuore. La scoperta della nostra immensa povertà, a dispetto di tutto il nostro sapere e le nostre nozioni, è un dolore immenso. C'è il dolore della solitudine, il dolore causato dalla brutalità degli uomini, il dolore della perdita di un amico, di un figlio, del fratello, della madre, e così via. Abbiamo provato questo dolore per secoli e secoli, senza mai chiederci se possa avere fine. Ce lo chiediamo adesso, assieme, osservando il dolore del mondo e il dolore in cui viviamo, nel nostro cuore, nella nostra mente, nel cervello. Ci chiediamo se questo dolore può finire o se gli uomini e le donne dovranno continuare per sempre a trasferirlo dal passato al futuro. Può finire questo dolore? C'è un'arte nell'amore e c'è un'arte nell'indagare, nel mettere in dubbio; dubitare delle proprie conclusioni, delle proprie opinioni, per chiederci perché tolleriamo l'immenso peso di questo dolore. Dolore è anche l'autocommiserazione, il senso di infinita solitudine, il dolore provocato dai grandi fallimenti, dal paragone, dall'intero movimento dell'avvertire il senso della mancanza di rapporto con gli altri. Ma non arriviamo mai alla sua fine, preferiamo fuggire, cercare una consolazione, una qualche forma di droga che ci dia sollievo. Proviamo a non cercare una risposta, a non chiederci come vincere il dolore, ma ad essere consapevoli per capire il pieno significato della parola 'dolore'. Dolore significa patire, e quindi passione, non nel senso di lussuria. Senza passione la vita diventa smorta, priva di senso. E la fine del dolore innesca la passione. Consideriamo assieme questa parola, il suo significato, il senso di ciò che chiamiamo dolore, che l'uomo prova durante tutta la vita, non cancellandolo con una spiegazione, non cercandone la causa. Le cause del dolore sono molte: la morte di un figlio, il fallimento di non essere riusciti, di non raggiungere la soddisfazione completa, di non ricevere riconoscimenti, eccetera eccetera; ma volerne cercare soltanto la causa ci impedisce di vedere la bellezza e la forza del dolore. Dolore significa angoscia, pena, ansia, disperata solitudine, privazione del senso dell'esistenza. Molte cose ancora sono contenute in questa parola. Possiamo considerarla nella sua totalità, come se tenessimo in mano un prezioso gioiello, una splendida statuetta? Tenerlo con noi, restare con lui, senza mai permettere al pensiero di interferire con il fatto. Se riusciamo a stare con il dolore, la parola e tutte le sue implicazioni giungeranno completamente a fine. Ma noi non stiamo mai con niente. Vogliamo sempre trovare una via d'uscita, fuggiamo sempre da questo gioiello capace di darci un'immensa vitalità, grande forza e grande passione. Stiamo procedendo assieme o vi limitate ad ascoltare le mie parole in modo emotivo, sentimentale, e quindi senza guardare davvero il dolore, l'angoscia, il vuoto della vostra esistenza? Se riusciamo a tenere in mano questo gioiello, si rivela davvero un bellissimo gioiello; l'uomo, invece, ha sempre cercato di fuggirlo, e su questa fuga sono stati scritti volumi. I libri, le spiegazioni, le parole non sono la realtà dei fatti. Restando con la realtà del fatto, questa stessa attenzione mette fine a ciò che chiamiamo dolore. Dove c'è dolore non c'è amore. L'amore non è collegato a nessuna attività del cervello. L'amore viene in essere quando non c'è paura, quando si è messo fine al dolore. Allora questo stesso amore diventa compassione, che è passione con un'immensa intelligenza. Tutti moriremo, ma tendiamo a tenere la cosa il più lontano possibile da noi. Così c'è dualità: vivere e morire. Avete mai preso in esame la dualità e per quale motivo esiste la dualità, l'opposizione? Siamo stati abituati dalla tradizione, dall'educazione e dai libri a pensare in termini di dualità, di contrapposizione: uomo e donna, rabbia e non rabbia, violenza e nonviolenza, e così via. Così abbiamo diviso in due la totalità della vita. Se c'è dualità, c'è contrapposizione psicologica? Naturalmente c'è contrapposizione tra uomo e donna, tra luce e buio, alba e tramonto. Sono più alto di un'altra persona, uno può essere più educato di un altro, più colto di un altro. Esiste una diversità fisica: capelli scuri e capelli chiari, bello e brutto. Ma psicologicamente, interiormente, esistono opposti? La tradizione dice di sì. Sono stati scritti libri e libri che affermano che solo i liberati sono affrancati dalla dualità, il che è una grossa sciocchezza. Scusatemi. Voi e io possiamo considerare il problema con semplicità, senza tutte le complicazioni dei filosofi. Esternamente c'è dualità; ma internamente, psicologicamente, sotto la pelle, c'è un'unica cosa. Ad esempio, c'è rabbia. Se mi dico: "Non devo essere arrabbiato", nasce la dualità, l'ideale che il pensiero proietta a partire dal suo dolore. C'è solo il fatto. La violenza è un fatto, la nonviolenza è un non fatto. Perché diamo tanta importanza al non fatto, che si trasforma nell'opposto del fatto? Siamo ingabbiati in questo pessimo affare della dualità che implica il dover scegliere, la scelta. Ma, psicologicamente, ci sono davvero opposti? C'è violenza, rabbia, odio, avversione. Questi sono fatti. Inventare un non fatto come la nonviolenza, l'amore obbligatorio per gli altri, eccetera eccetera, è semplicemente irreale. Solo il fatto esiste, e un fatto non ha un contrario. Se stiamo nel fatto non può esserci conflitto. Capite? Invece, tutta la nostra vita è fondata sulla dualità: sono questo e non devo essere quello, sono pauroso e dovrei essere coraggioso, non conosco me stesso e dovrei imparare. È qui dove siamo ingabbiati. Ma abbiamo detto che, psicologicamente, non esistono opposti. Un opposto è costruito, fabbricato dal pensiero per fuggire da un fatto. Sono violento, questo è un fatto, ma molti illustri personaggi mi dicono che devo essere nonviolento. La nonviolenza è qualcosa di irreale, perché io sono una persona, violenta. Se resto nella realtà del fatto posso fare qualcosa al riguardo, oppure non fare assolutamente niente, senza finzioni. Perseguire l'ideale della nonviolenza è prendermi gioco di me. Perseguo la nonviolenza, e nei fatti sono violento. Perciò stiamo dicendo che psicologicamente non esistono opposti, perché c'è solo ciò che è. Comprendendolo, il conflitto della dualità ha ancora ragione di essere? Con questa capacità mentale che ha compreso il problema della dualità, consideriamo ora ciò che chiamiamo vivere e morire. Vogliamo eliminare completamente il conflitto tra ciò che è e ciò che 'dovrebbe essere'. Allora la mente è libera e piena di energia per affrontare le cose così come sono. Vita e morte sono considerate cose opposte. Ma, per comprenderle entrambe, vita e morte, occorre considerarle non dualisticamente. Che cos'è la vita, ciò che chiamiamo vivere? Stare in ufficio dalle nove del mattino alle sei di sera ogni giorno per i prossimi sessant'anni, tiranneggiati e angariati, per angariare a nostra volta? Essere un uomo d'affari che vuole sempre più denaro, sempre più potere, una posizione sempre migliore e, tornato a casa, litiga con la moglie, dorme con lei e la picchia verbalmente o fisicamente? E così procede questa continua lotta, questo continuo conflitto, questa profonda disperazione e angoscia. E questo lo chiamiamo vivere. Nel nostro profondo c'è paura, disperazione, ansia, dolore. Le cose non stanno forse così? E la morte ci mette paura di dover abbandonare tutto questo. Ci siamo identificati profondamente con questa cosiddetta vita, che ha messo in noi radici tanto forti che l'idea della sua fine ci fa paura. Così immaginiamo che ci sia un'altra vita. La vita futura è la continuazione dello stesso vecchio modello, forse in un ambiente diverso. Se crediamo nella vita futura dobbiamo vivere ora una vita giusta, moralmente ed eticamente, dobbiamo essere umili. In realtà non crediamo in una vita futura, per quanto ne parliamo e per quanti libri scriviamo. Se ci credessimo davvero vivremmo già in modo giusto, perché in futuro saremo esattamente ciò che siamo adesso. Se non cambiamo adesso, non sarà il futuro a cambiarci. Questa è logica, sanità di pensiero. Riteniamo che la morte sia la fine definitiva, la fine dei nostri attaccamenti e dei nostri possessi. Non possiamo portarli con noi. Possiamo tenerli con noi fino all'ultimo istante, ma non portarli con noi. Abbiamo diviso l'esistenza nella vita e nella morte, e questa divisione ha creato una tremenda paura. A causa di questa paura inventiamo ogni sorta di teorie rassicuranti, illusorie ma molto rassicuranti. Le illusioni sono nevroticamente comode. È possibile, vivendo, morire alle cose a cui siamo attaccati? Sono attaccato alla mia reputazione, so che la morte è in attesa, più invecchio e più sono terrorizzato perché perderò tutto. Posso essere completamente libero dall'immagine, dalla reputazione che gli altri mi riconoscono? In questo modo morirò in vita. Non c'è più divisione tra la vita e la morte, perché vanno assieme. Riuscite a vedere la bellezza del fatto che giorno per giorno, attimo per attimo, non c'è accumulazione, non c'è accumulo psicologico? Dobbiamo accumulare abiti, denaro, e così via, ma questo è un altro discorso. Psicologicamente non c'è un accumulo, né di esperienze né di attaccamenti, che mi fa dire: "Questo è mio". Ne siete capaci? Lo potete fare realmente, in modo che il conflitto tra vivere e morire, con tutto il suo dolore, paura e ansia, abbia completamente fine? Allora il nostro cervello rinasce con un'immensa libertà. Vivendo, state con la morte, in modo da essere soltanto ospiti di questo mondo, senza radici in niente, con un cervello sorprendentemente vivo. Se portiamo tutti i pesi di ieri, il cervello diventa meccanico, ottuso. Lasciare dietro di sé, a ogni giorno, i ricordi, le ferite e i dolori, significa che vivere e morire vanno assieme. E non c'è più paura. Che cosa accade a chi non fa così? Vi prego, consideriamo questo caso con grande umiltà, con grande compassione e affetto. Sento dire che esiste un modo di vivere completamente diverso. Ne vedo la logica, la sanità e l'esattezza. Intellettualmente, teoricamente lo accetto, ma continuo a seguire i miei vecchi modelli, la mia vecchia vita, a cui sono abituato. Morirò nel terrore come tutti. Voglio sapere che cosa mi aspetta: rinascerò? La mia coscienza acconsente al vecchio modo di vivere e spera di avere una possibilità migliore nella prossima esistenza. Ma questa coscienza, che chiamo 'mia', è davvero mia? Questa coscienza è la coscienza dell'umanità. Ciascuno di noi condivide questa coscienza, e quindi non può essere mia. Vi prego di indagare se la vostra coscienza è la vostra coscienza individuale, oppure se è condivisa da tutta l'umanità. L'umanità intera attraversa ciò che noi attraversiamo, anche se in ambienti e situazioni diverse. Perciò noi non siamo davvero individui. Forse abbiamo un corpo più bello di un altro, o un conto in banca più grande. Una persona può essere zoppa e un'altra perfettamente sana, ma il nostro modo di essere interiore è condiviso da tutta l'umanità. Perciò siamo l'umanità. Finché pensiamo di essere un individuo viviamo nell'illusione, perché la nostra coscienza, la nostra vita, è condivisa da tutti gli altri uomini della terra. Alla nostra morte la coscienza, che appartiene a tutta l'umanità, continuerà. Questa coscienza si manifesta in un essere che perciò dice: "Questo è mio", "Io sono un individuo", "Atman", "anima", e così via. Ma c'è un modo di vivere completamente diverso, in cui non siamo più preoccupati della morte ma della vita, la vita che contiene la morte e che va assieme alla morte. Sta a voi farlo. Se non lo capite, vi prego di non negarlo, ma di esaminare, indagare, mettere in dubbio la vostra individualità. È possibile vivere psicologicamente una vita che non sia una continua registrazione, ma in cui la registrazione ha avuto fine. Se vi lusingano o vi insultano, voi lo registrate. Non tenere la registrazione delle lodi e degli insulti significa avere un cervello libero, non intasato dalle mille registrazioni di migliaia di ieri. Le religioni di tutto il mondo accettano dogmi, credenze fantasiose e rituali insulsi. Per scoprire che cos'è la religione dobbiamo sottoporre a critica quanto è comunemente accettato, e avere la forza e l'energia di spazzarlo via. Dobbiamo sottoporre a critica, a dubbio, spazzare via tutta la struttura creata dal pensiero. Per indagare tutto ciò e scoprire la natura di un cervello religioso, di una mente religiosa, dobbiamo avere libertà di ricerca. Un'ipotesi va verificata mettendola sotto il microscopio o sotto la luce della vostra stessa attenzione. Se un essere umano, voi, ha l'intenzione, la spinta, l'energia e la passione di scoprire se esiste qualcosa di sacro, di santo, per riuscirci non deve avere paura, non deve avere ansia, ma totale libertà. Questa è la meditazione. La meditazione può essere vera, sincera e onesta solo se non c'è paura, ferite, ansia o dolore. La meditazione può avvenire soltanto in assenza dello sforzo cosciente di meditare. Temo che tutto questo vada contro ciò che voi pensate. Come si arriva al sacro? Esiste il sacro? In tutta la storia, l'uomo ha cercato qualcosa al di là di se stesso. Dai tempi degli antichi Sumeri, Egizi e Romani, gli uomini cercano. Hanno adorato la luce, il sole, gli alberi, la madre, senza mai trovare. Possiamo scoprire assieme, o meglio trovare, la più santa delle cose? Ciò può avvenire solo nel più assoluto silenzio, nella più totale tranquillità della mente. Se siamo attenti e vigili alle nostre parole e al loro significato, senza dire una cosa e farne un'altra, se restiamo vigili in ogni momento, scopriamo che il cervello ha un suo ritmo naturale. Su questo ritmo naturale, il cervello ha sovrapposto moltissime cose. Assegniamo un'importanza straordinaria al sapere. Qualunque azione materiale richiede delle conoscenze, ma la conoscenza psicologica, la conoscenza delle nostre ferite, della nostra vanità, arroganza e ambizione, tutta questa conoscenza è noi stessi. Attraverso questa conoscenza cerchiamo di arrivare a ciò che vi è di più santo. Attraverso questa conoscenza non ci riusciremo mai, perché la conoscenza è e sarà sempre limitata, in termini fisici, tecnologici e psicologici. Il cervello deve essere totalmente silenzioso, non attraverso il controllo, non attraverso un metodo, un sistema, non attraverso un silenzio artefatto. Il silenzio implica spazio. Avete notato quanto poco spazio c'è nel nostro cervello? È intasato, zeppo di migliaia di cose, e resta pochissimo spazio. Il silenzio ha bisogno di spazio perché ciò che è incommensurabile, indefinibile, non può stare, non può essere visto né percepito da un piccolo cervello ristretto. Se volete fare un viaggio dentro voi stessi, svuotatevi di tutti i contenuti che avete ammucchiato e andate a fondo, realmente a fondo. Troverete uno spazio amplissimo, la cosiddetta vacuità, che è piena di energia. Soltanto in questo stato abbiamo ciò che è più sacro e più santo.</p>
<p>Nuova Delhi, 13 novembre 1983</p>

<h2>La verità più santa</h2>
<h3>I</h3>
<p>Discuteremo assieme della totalità della nostra esistenza, dal momento della nascita a quello della morte. In questo intervallo di tempo, che siano cinquanta, novanta o cento anni, attraversiamo ogni sorta di problemi e di difficoltà. Problemi sociali, economici e religiosi, di rapporti interpersonali, di soddisfazione personale, il bisogno di mettere radici in questa cosa o in quella. Incalcolabili ferite psicologiche, paure, piaceri, sensazioni. C'è un'enorme quantità di paura in ogni essere umano, un'enorme quantità di ansia, insicurezza, e la ricerca del piacere. Tutti gli esseri umani su questa terra meravigliosa provano dolore e solitudine. Discuteremo assieme di tutto questo e del ruolo della religione nella vita contemporanea. Affronteremo assieme il problema della morte, di che cosa sia una mente religiosa e di che cosa sia la meditazione. C'è, nella vita, qualcosa di al di là del pensiero, qualcosa di sacro, oppure tutto è materia ed è giusto vivere in modo materialistico? È un dialogo tra voi e chi vi parla, che non ha intenti di conversione o di propaganda, che non vuole presentare nuove teorie, idee o insulsaggini esotiche. Sarebbe tremendo. Se volete, esamineremo questi problemi come amici. Anche se non ci conosciamo discuteremo assieme, converseremo, il che è molto più importante che assistere a una conferenza o sentirsi dire che cosa dobbiamo fare, in che cosa credere, in che cosa aver fede, e così via. Al contrario osserveremo imparzialmente, impersonalmente, senza ancorarci a nessuna teoria, ciò che gli uomini hanno fatto a questo mondo e che ci siamo fatti gli uni agli altri. Faremo assieme un viaggio lungo e complesso, e a voi tocca la responsabilità, così come tocca a chi vi parla, di argomentare assieme, indagare assieme, osservare assieme il mondo che abbiamo creato. La società in cui viviamo è una creazione dell'uomo. Ognuno di noi vi ha contribuito. La vita è molto complessa, e credendo alla complessità diventiamo ancora più complicati. Non guardiamo mai con la semplicità del cuore, del cervello, del nostro intero essere. Viviamo da millenni su questa terra, e per tutto questo lunghissimo periodo di tempo l'uomo ha sofferto di solitudine, di disperazione, insicurezza, confusione, molteplicità di scelte e quindi grande complessità. Ci sono state guerre, non solo con spargimento di sangue, ma anche guerre psicologiche. L'umanità si è sempre chiesta se sia possibile vivere in pace su questa terra, ma non vi è mai riuscita. Oggi sono in corso circa quaranta conflitti, ideologici, economici, sociali. Nel corso della storia, che data cinque o seimila anni, c'è stata una guerra ogni anno. Anche ora si sta preparando una guerra. Due ideologie, il comunismo e la cosiddetta democrazia, sono in guerra sul modo di vivere e sul controllo degli armamenti. La guerra sembra essere il destino dell'umanità. In tutto il mondo si assiste alla corsa agli armamenti, dalla più piccola nazione o addirittura dalla tribù, alla società dei consumi più sofisticata come la vostra. Come possiamo fare per avere la pace su questa terra? Ed è possibile? È stato detto che sulla terra non può esservi pace, ma solo in cielo. Viene ripetuto in modi diversi tanto in Oriente che in Occidente. I cristiani hanno ucciso più di chiunque altro. Stiamo osservando dei fatti, delle realtà, senza prendere posizione. Poi ci sono le altre religioni. Nel Buddhismo non c'è nessun dio, nell'Induismo ne hanno calcolati circa trecentomila. È abbastanza divertente, potete scegliere a vostro piacere. Nel Cristianesimo e nell'Islam c'è un unico Dio, ma i libri sono due: la Bibbia e il Corano. Così le religioni hanno diviso gli uomini. L'ardore religioso ha diviso gli uomini esattamente come il nazionalismo, che è una forma più sofisticata di tribalismo. In India, e anche qui in Europa, gli integralisti stanno rivitalizzando le loro tradizioni religiose. Avete mai fatto caso alla parola 'rivitalizzare'? Si rivitalizza solo ciò che sta morendo o che è già morto. Non si può rivitalizzare una cosa vivente. L'uomo è sempre stato in conflitto. Tutti, in questo mondo, passano attraverso ogni sorta di miserie, infelicità, dolori, di disperata solitudine, e vogliamo sottrarci a tutto ciò. Stiamo esaminando assieme un fenomeno straordinario: l'uomo, dopo migliaia di anni, è ancora barbaro, crudele, volgare, pieno d'ansia e di odio. Nel mondo cresce la violenza e ci chiediamo se vi potrà mai essere pace su questa terra, perché senza pace interiore, psicologica, il cervello non può fiorire, gli uomini non possono vivere nella completezza, olisticamente. Perché gli esseri umani, in questa lunga evoluzione in cui abbiamo raccolto esperienze, conoscenze e una mole immensa di informazioni, sono ancora in perenne conflitto? Questa è la vera domanda. Infatti, dove non c'è conflitto c'è spontaneamente la pace. Senza provare rabbia o irritazione per ciò che stiamo indagando, è comunque responsabilità degli uomini e delle donne esaminare non solo intellettualmente, verbalmente, ma con il cuore, il cervello, con tutto l'essere, per capire perché siamo così come siamo. Abbiamo tentato con varie religioni, con diversi sistemi economici e sociali, e viviamo ancora nel conflitto. Può il conflitto dentro ognuno di noi finire, completamente e non solo parzialmente od occasionalmente? È una domanda molto seria. Perché gli esseri umani, compresi anche voi e forse chi vi parla, vivono in perenne conflitto, tra problemi e divisioni? Perché abbiamo diviso il mondo in nazioni, gruppi religiosi e comportamenti sociali? È possibile indagare seriamente la possibilità di mettere fine al conflitto? Prima psicologicamente, interiormente, perché se c'è la libertà interiore potremo creare una società priva di conflitto. È nostra responsabilità di esseri umani, di cosiddetti individui, impegnare seriamente il nostro cervello, la nostra energia, la nostra passione, nella scoperta di noi stessi, non secondo un qualunque filosofo o psichiatra, ma comprendendo da noi stessi se il conflitto tra gli esseri umani può avere fine. Che cos'è il conflitto? Perché siamo sempre vissuti nel conflitto? Perché tutti i nostri problemi? Vi prego di esaminare assieme a chi vi parla queste domande. Che cos'è un problema? Il significato etimologico è di 'qualcosa che ci viene messo davanti', una sfida, qualcosa a cui dobbiamo rispondere. Da bambini ci hanno mandati a scuola dove abbiamo avuto il problema di imparare l'alfabeto, la matematica, la storia, la scienza, la chimica, e così via. Sin dall'infanzia siamo abituati ad avere problemi. Osservatelo da voi. Stiamo indagando assieme, stiamo guardando i nostri problemi. Quando se ne presentano di nuovi, come inevitabilmente accade, il nostro cervello cerca di risolverli ma, essendo già pieno di problemi, non fa che aumentarli, e di qui tutto ciò che avviene nel mondo. I politici di tutto il mondo stanno creando problemi su problemi, senza mai trovare una risposta. È possibile avere un cervello libero per poter risolvere i problemi, invece di un cervello già ingombro di problemi? È possibile? Se rispondete di sì o di no, avete smesso di indagare. Ciò che importa nell'indagine è una buona dose di dubbio, di scetticismo, senza accettare mai niente per quello che sembra o in base al piacere e alla gratificazione che ne ricaviamo. La vita è un affare serio. Dobbiamo indagare non solo la natura del conflitto e i problemi, ma forse qualcosa di molto più importante. In tutto il mondo, ovunque andiate, gli esseri umani passano attraverso ogni sorta di sofferenza. Milioni di persone che piangono, e di tanto in tanto ridono. Come voi, ogni essere umano su questa terra ha provato solitudine, disperazione, ansia, confusione, insicurezza. Psicologicamente è un fatto, una realtà. Lo possiamo vedere sul volto di tutti gli esseri. Quindi, psicologicamente, voi siete tutta l'umanità. Potete essere alti o bassi, bianchi o neri, ma psicologicamente voi siete l'umanità. Vi prego di capire, non intellettualmente o in teoria o come ipotesi, ma come realtà, e una realtà scottante, che psicologicamente siete l'intera umanità. Perciò, psicologicamente, non siete individui. Benché le religioni, salvo forse e in parte l'Induismo e il Buddhismo, abbiano spinto e incoraggiato il senso della crescita individuale, la salvezza dell'anima individuale e tutta questa faccenda, nella realtà la vostra coscienza non è vostra. È di tutta l'umanità, perché tutti passiamo attraverso la stessa macina, lo stesso interminabile conflitto. Comprendendolo, non come concetto astratto ma come qualcosa di vero, reale, fattuale, non uccideremo mai un altro essere umano. Non uccideremo mai un altro verbalmente, intellettualmente, ideologicamente o fisicamente, perché uccideremmo noi stessi. L'individualismo è incoraggiato in tutto il mondo. Ciascuno si batte per se stesso, per il suo successo, la sua soddisfazione, la sua riuscita, i suoi desideri, creando così devastazione nel mondo. Vi prego di comprenderlo bene. Non stiamo dicendo che l'individuo non sia importante; al contrario, se siamo davvero interessati alla pace, globalmente e non solo in casa nostra, come lo sono le persone davvero serie, essendo noi tutta l'umanità, abbiamo una responsabilità immensa. Dobbiamo scoprire noi stessi perché gli esseri umani hanno ridotto il mondo nello stato attuale. Qual è la causa di tutto ciò? Perché trasformiamo in disastro tutto ciò che tocchiamo? Perché tanto conflitto nei rapporti interpersonali? Perché c'è conflitto tra il nostro dio e il dio di un altro? Dobbiamo indagare assieme se sia possibile mettere fine al conflitto, altrimenti non ci sarà mai pace nel mondo. Si parlava di pace sulla terra molto prima del Cristianesimo. Già prima di Cristo gli uomini adoravano alberi, pietre, animali, il fulmine, il sole. Non c'era il senso di un Dio perché consideravano la terra come la madre da venerare, preservare, difendere, e non da distruggere come stiamo facendo oggi. Senza dichiararci d'accordo o in disaccordo, possiamo guardare le cose così come sono, non a partire dal vostro concetto o dalla vostra idea di ciò che è, ma semplicemente guardare? Osservate non concettualmente, se vi è possibile, anche se è molto più difficile. Anzitutto, questo è il mondo in cui di fatto viviamo. Non possiamo fuggirlo attraverso un monastero o delle esperienze religiose. Dobbiamo sottoporre a critica qualunque esperienza. L'uomo ha fatto tutto il possibile per fuggire dalla realtà della vita quotidiana e da tutte le sue complicazioni. Perché c'è conflitto nel rapporto tra uomo e donna, competizione sessuale? In questo rapporto particolare l'uomo insegue le proprie ambizioni, le sue voglie, i suoi desideri, la sua soddisfazione, e la donna fa la stessa cosa. Così abbiamo al comando due esseri ambiziosi che sono a loro volta comandati dal desiderio, due linee parallele che non si incontrano mai, salvo forse nella sessualità. Come può esservi rapporto tra due persone di cui ognuna insegue i propri desideri, ambizioni e cupidigie? In questo rapporto, essendoci divisione, non c'è amore. La parola 'amore' è abusata, insudiciata, degradata; è diventata mero piacere sensuale. L'amore non è il piacere. L'amore non è creato dal pensiero. Non si fonda sulla sensazione. Come può esservi vera, giusta relazione tra due persone che danno importanza solo a se stesse? L'egoismo è l'inizio della degradazione, della distruzione, tanto nell'uomo politico che nel religioso. L'egoismo domina il mondo, e di qui il conflitto. C'è separazione tra ebrei e arabi, tra il cristiano che crede in un salvatore e l'induista che non ci crede. C'è divisione tra nazioni, tra religioni e individui. Dove c'è divisione c'è conflitto. È una legge. E così viviamo la nostra vita quotidiana in un piccolo io circoscritto, un io limitato. L'io è sempre limitato, e questa è la causa del conflitto. È questo il centro della nostra lotta, ansia e sofferenza. Si diventa consapevoli di ciò, come tutti dovrebbero fare, non perché ci viene detto o perché lo leggiamo in un libro di filosofia o di psicologia, ma perché è un fatto osservabile. Ognuno è preoccupato di se stesso. Vive in un mondo separato, tutto suo. Perciò c'è divisione tra voi e un altro, tra voi e la vostra religione, tra voi e il vostro dio, tra voi e le vostre ideologie. È possibile capire, non intellettualmente ma nel profondo, che voi siete tutta l'umanità? Tutto ciò che fate, buono o cattivo, influenza il resto dell'umanità, perché voi siete l'umanità. La vostra coscienza non è vostra. La coscienza è formata dal suo contenuto. Senza contenuto non c'è coscienza. La vostra coscienza, come per il resto dell'umanità, è fatta di credenze, paure, fede, dèi e ambizioni personali. La vostra coscienza è soltanto questo, raccolto e radunato dal pensiero. Spero di aver cominciato questo viaggio assieme, che stiamo camminando assieme lungo la stessa strada e che non stiate soltanto ascoltando una lista di idee. Non stiamo inseguendo idee o ideologie: stiamo affrontando la realtà, perché nella realtà dei fatti e nel suo superamento c'è la verità. La presenza della verità è la cosa più pericolosa. La verità è pericolosa perché porta in sé la rivoluzione. Vi siete mai chiesti perché fate domande? Non dico che non dobbiate farle, stiamo indagando... Supponiamo che facciate una domanda e chi vi parla vi dia una risposta: o la accettate o la rifiutate. Se vi soddisfa, in dipendenza del vostro condizionamento e del vostro retroterra, direte: "Sì, sono perfettamente d'accordo". Se invece non vi soddisfa, direte: "Che sciocchezza!". Ma indaghiamo la domanda stessa: la risposta è separata dalla domanda? Oppure è già nella domanda? Il profumo di un fiore è il fiore, il fiore è l'essenza di quel profumo. Ma poiché dipendiamo così tanto dagli altri per ricevere aiuto, incoraggiamento, per risolvere i nostri problemi, a causa della nostra confusione creiamo l'autorità, i guru, i preti. Fare domande va bene. Abbiamo dimenticato l'arte di esaminare, di discutere, senza prendere parte ma considerando le cose. È un problema complesso. Dobbiamo chiederci perché, sin dall'infanzia, siamo stati feriti psicologicamente. La maggior parte di noi ha ricevuto ferite psicologiche, e da queste ferite, che ne siamo consci o no, nascono molti dei nostri problemi. Un bambino è ferito quando viene rimproverato, quando ascolta parole cattive, brutali, violente. Dicendo: "Sono stato ferito", chi è stato ferito? L'immagine che avete costruito di voi stessi, la psiche? La psiche è l'io', e l'io è l'immagine che ho costruito di me stesso. Non c'è niente di spirituale in tutto ciò. Ecco un'altra brutta parola, spirituale. L'immagine viene ferita e ci portiamo dietro la ferita per tutta la vita. Se è un'immagine che non ci piace ne costruiamo un'altra più piacevole, attribuendole valore e significato, per dare un senso alla nostra vita. È possibile vivere su questa terra senza un'immagine a proposito di nessuna cosa, incluso Dio, sempre che esista? Nessuna immagine di vostra moglie, di vostro marito, dei vostri figli o di chiunque altro? Neppure un'immagine? Allora è possibile non venire mai feriti. Osservare semplicemente, senza distorsioni, è completamente diverso dall'analisi. Osservare i vestiti, il volto, il modo di parlare di una persona senza criticare, valutare, giudicare, ma semplicemente osservare. Osservare un albero, osservare la luna, l'acqua che corre. Osservando in questo modo, ci chiediamo: che cos'è la bellezza? Sulle riviste si parla molto di bellezza: la bellezza del viso, dei capelli, della pelle. Che cos'è la bellezza? È in un'immagine, in un dipinto, in una bizzarra struttura moderna? È in una poesia? È soltanto nel viso e nel corpo? Vi siete mai posti questa domanda? Se siete un pittore, un poeta o uno scrittore, potete dare una bella descrizione, dipingere un bel quadro, scrivere una poesia che tocca nel profondo. Che cos'è la bellezza? Avete notato che se date un bel giocattolo, un giocattolo molto complesso a un bambino che sta facendo qualcosa che non deve, ne diventa completamente assorbito e smette di fare birichinate? La bellezza è essere assorbiti in una poesia, in un volto, in un dipinto? Quando guardiamo una splendida montagna, incappucciata di nevi eterne, il suo profilo contro il cielo azzurro, per un istante la sua immensità spazza via l'io, con tutti i 'miei' problemi e le 'mie' ansie. Guardando la maestosità delle rocce, le dolci valli e i torrenti, in quell'attimo, in quell'istante, l'io non c'è. La montagna si è portata via l'io, come un giocattolo che tranquillizza un bambino. La montagna, il fiume, le profonde valli azzurrine, cancellano per un istante tutti i problemi, ansie e vanità. Poi dite: "Che bellezza". Ma c'è bellezza se non siamo assorbiti in qualcosa di esterno? Ovvero, la bellezza è là dove l'io non c'è. La bellezza esiste quando non esiste l'io. Ciò richiede grande meditazione, grande indagine, un enorme senso di disciplina. La parola 'disciplina' indica il discepolo che sta imparando dal maestro; imparando, non disciplinandosi per adeguarsi, imitare o conformarsi. L'imparare porta in sé una disciplina immensa e la disciplina è indispensabile al senso di austerità interiore. Dobbiamo esaminare con attenzione se sia possibile liberarsi dalla paura. È una domanda fondamentale. Non sono io che la faccio per voi, siete voi che la state facendo a voi stessi. È possibile, vivendo nella società contemporanea con tutta la sua brutalità, con questa tremenda violenza sempre in aumento, essere liberi dalla paura? Che cos'è la paura? L'umanità ha dovuto sopportare la paura perché non è mai stata capace di risolverla. Mai. Ci sono varie forme di paura. Forse voi ne avete una in particolare: paura della morte, paura degli dèi, paura del diavolo, paura di vostra moglie o di vostro marito, paura dei politici. Dio solo sa quante sono le paure degli uomini. Che cos'è la paura? Non l'esperienza della paura nelle sue molteplici forme, ma la realtà della paura come fatto? Come nasce? Perché l'umanità, che è ciascuno di noi, ha accettato la paura come sistema di vita: violenza alla televisione, violenza nella vita quotidiana e la violenza peggiore di tutte che è l'omicidio istituzionalizzato che si chiama guerra? La paura non è forse collegata alla violenza? Stiamo esaminando la paura, il fatto reale della paura, non l'idea di paura. L'idea di paura è diversa dalla paura reale. Che cos'è allora la paura? Come si è prodotta? Che rapporto c'è tra la paura e il tempo, tra la paura e il pensiero? Possiamo avere paura del domani, o di molti domani, o paura di ciò che è già accaduto, del passato, o paura di ciò che sta avvenendo adesso. Poi c'è la paura più grande, quella della morte. La paura è prodotta dal tempo? Qualcuno in passato ha fatto qualcosa che ci ha feriti, e il passato è il tempo. Il futuro è il tempo. Il presente è il tempo. Perciò ci chiediamo: il tempo è un elemento fondamentale della paura? La paura ha molte ramificazioni e foglie, ma tagliare i rami non serve. Stiamo cercando la radice della paura, non le sue molteplici forme, perché la paura è la paura. Per paura abbiamo inventato gli dèi, i salvatori. Se psicologicamente non abbiamo paura c'è un grande sollievo, un grande senso di libertà. Abbiamo deposto tutti i fardelli della vita. Perciò dobbiamo indagare con serietà, profondità e prudenza questo punto: il tempo è un fattore della paura? Certamente. Oggi ho un buon lavoro, domani lo posso perdere, perciò ho paura. Dove c'è paura c'è invidia, ansia, odio, violenza. Quindi il tempo è un fattore della paura. Il tempo è un fattore, e un altro è il pensiero: pensare a ciò che è accaduto, a ciò che potrebbe accadere. Non è un elemento della paura? È stato il pensiero che ha prodotto la paura? Abbiamo visto che la paura è prodotta dal tempo. Il tempo non è solo quello dell'orologio, ma è il tempo psicologico, il tempo interiore: "Diventerò...", "Adesso non ne sono capace, ma lo sarò", "Mi sbarazzerò della mia violenza", che è sempre futuro. Tutto ciò implica il tempo. Siete pronti a indagare tutto ciò? Volete andare a fondo? Se lo faceste ne sarei abbastanza sorpreso, perché tutti siete stati informati, istruiti, ammaestrati dagli psicologi, dai preti, dai vostri capi; avete sempre chiesto aiuto e avete sempre cercato modi nuovi per essere aiutati. Così siete diventati schiavi di altri. Non siamo mai liberi di indagare, di reggerci psicologicamente da noi stessi. Ora vogliamo esaminare il tempo. Che cos'è il tempo? Escludendo l'orologio, escludendo l'alba e il tramonto, escludendo la luce e il buio, che cos'è il tempo? Se capite la natura del tempo interiore, scoprirete da voi il senso straordinario dell'assoluta inesistenza del tempo. Il tempo è il passato, il futuro e il presente. Il tempo è la totalità del ciclo. Il passato è il vostro retroterra, ciò che avete pensato, ciò che avete vissuto, le vostre esperienze, il vostro condizionamento di cristiani, induisti o buddhisti. Senza il passato non sareste qui. Siamo stati programmati come un computer che continua a ripetere e ripetere da duemila anni, e forse da tremila a cinquemila anni per gli indiani. Quindi, il passato è il presente: ciò che siete adesso è il risultato del passato. E domani, o mille domani, sono ancora ciò che siete adesso, e quindi il futuro è ora. Nell'adesso è contenuto tutto il tempo. È un fatto, una realtà, non una teoria. Ciò che siete è il risultato del passato, e ciò che sarete domani è ciò che siete adesso. Se adesso sono violento, sarò violento domani. Domani è adesso, nel presente, a meno che io non induca un cambiamento radicale, totale. Altrimenti, sarò ciò che sono stato. Siamo passati attraverso una lunga evoluzione che ci ha portati al punto in cui siamo adesso. Se continuiamo questo gioco saremo violenti, saremo barbari anche il giorno dopo. Il tempo è tutto contenuto nell'adesso, e questo è un fatto, una realtà. Vi può essere un radicale cambiamento adesso, in tutto il nostro comportamento e il nostro modo di vivere, pensare e sentire? Se non induciamo una radicale trasformazione psicologica, continueremo a essere esattamente ciò che siamo stati in passato. Ma è possibile indurre questa trasformazione psicologica? Se è tutta la vita che camminiamo verso nord, seguendo una precisa direzione oppure andando a casaccio, brancolando come fanno quasi tutti, e se qualcuno vi dice in tutta serietà che andando a nord non arriverete da nessuna parte, che alla fine del viaggio non c'è niente, ascoltereste con attenzione, non solo con le orecchie ma nel profondo. "Andate a est, o a sud", vi dice. E voi: "D'accordo". Nel momento in cui cambiate direzione è avvenuto il cambiamento. Chi vi parla sta usando termini molto semplici, ma in realtà è un problema complesso; si tratta di capire che abbiamo seguito una direzione per secoli senza cambiare minimamente. Siamo ancora violenti, brutali, eccetera eccetera. Se lo capiamo, non intellettualmente o in teoria ma nel profondo, cambiamo direzione. In quel momento avviene un cambiamento nelle cellule stesse del cervello. Riteniamo che il tempo sia importante perché viviamo secondo le scansioni temporali, ma non viviamo la totalità del tempo, che è il presente. Nel presente è contenuto tutto il tempo, il futuro e il passato. Se sono violento oggi, lo sarò anche domani. Posso mettere fine alla mia violenza oggi, totalmente e non solo in parte? Sì. E la paura è prodotta anche dal pensiero? Naturalmente sì. Non accettate quanto afferma chi vi parla, osservate. Oggi penso di avere sicurezza, ma ho paura di ciò che accadrà domani; può scoppiare una guerra o qualche altra catastrofe. Ecco come il tempo e il pensiero sono la radice della paura. Che cos'è il pensiero? Se il tempo e il pensiero sono la radice della paura, come di fatto sono, che cos'è il pensiero? Perché viviamo, agiamo, facciamo tutto sulla base del pensiero? Le splendide cattedrali europee, con la loro bellezza e la loro architettura, sono state create dal pensiero. Le religioni e i loro ammennicoli, i paramenti medioevali, sono creazioni del pensiero. Tutti i rituali sono stabiliti, creati dal pensiero. I rapporti interpersonali, i rapporti tra uomo e donna, sono retti dal pensiero. Guidare un'automobile si basa sul pensiero. Riconoscere qualcosa è pensiero. Perciò occorre esaminare che cosa sia il pensiero. Pochissimi si sono posti questa domanda. Chi vi parla se l'è posta per sessant'anni. Che cos'è il pensiero? Riuscire a scoprire la sua origine, il suo inizio e il motivo per cui è diventato così importante per la nostra vita, può darsi che induca una trasformazione nella domanda stessa. Ci stiamo chiedendo che cos'è il pensiero, che cos'è pensare. Non aspettate che sia io a rispondere. Guardate, osservate da voi. Il pensiero è la parola. La parola è importante, il suo suono, la sua qualità, la sua profondità, la sua bellezza. Soprattutto il suono. Il pensiero fa parte della memoria, vero? Se non avessimo ricordi, saremmo capaci di pensare? No. Il cervello è lo strumento della memoria, i ricordi degli eventi accaduti, delle esperienze, e così via: tutto il materiale del ricordo. La memoria proviene dal conosciuto, dalle esperienze. Quindi l'esperienza, il conosciuto, la memoria e la risposta della memoria, formano il pensiero. Il processo del fare esperienze, raccoglierle e immagazzinarle diventa la nostra conoscenza. Ovviamente, l'esperienza è sempre limitata. L'esperienza è diversa da chi la fa? Date tutta la vostra attenzione a questo punto, cercate! Se non c'è uno sperimentatore, ci può essere esperienza? Naturalmente no. Esperienza e sperimentatore sono la stessa cosa, come l'osservatore e l'osservato. Il pensatore non è qualcosa di separato dai suoi pensieri. Il pensatore è il pensato. L'esperienza è limitata, e lo si può osservare nel campo della scienza e in qualunque altro. Ogni giorno si aggiungono sempre nuove nozioni alla conoscenza attraverso le esperienze, gli esperimenti sugli animali e tutti gli orrori in atto. La conoscenza è limitata perché vi si può sempre aggiungere qualcosa. Perciò, anche la memoria è limitata. Essendo la memoria limitata, lo è anche il pensiero. Essendo limitato, il pensiero non può che produrre conflitto. Seguite questo sviluppo, non accettate ciò che dice chi vi parla. Sarebbe assurdo, perché non è un'autorità né un guru. Assieme possiamo osservare questo fatto: che il pensiero e il tempo sono la radice della paura. Tempo e pensiero sono la stessa cosa, non due movimenti separati. Osservate la realtà del fatto che il tempo e il pensiero, il tempo-pensiero è la radice della paura. Osservatelo dentro di voi. Non fuggite davanti alla realtà, davanti al fatto che la paura è originata dal tempo e dal pensiero. Restate, rimanete con questo fatto, non fuggitelo. È come tenere in mano una pietra preziosa. Così come ammiriamo tutta la bellezza della pietra, potremo anche vedere che la paura può avere totalmente fine. Se non c'è paura, siamo liberi. Se c'è totale libertà non abbiamo più né dèi né rituali, siamo uomini liberi. Se diventiamo entrambe le cose, maestro e discepolo (e il discepolo è chi impara continuamente, e non chi accumula conoscenze), siamo esseri umani eccezionali.</p>
<p>Washington, 20 aprile 1985</p>
<h3>II</h3>
<p>Stiamo guardando la realtà delle cose, perché non vogliamo vivere nell'illusione. L'illusione rende molto difficile l'osservazione. Se ci stiamo illudendo e non affrontiamo la realtà, è impossibile guardare a se stessi come si è. Amiamo illuderci, ingannarci, perché abbiamo paura di vederci. Guardarsi con chiarezza, esattezza e precisione, è possibile solo nello specchio dei rapporti: è l'unico specchio che abbiamo. Nello specchio dei rapporti possiamo vedere ciò che siamo, se siamo disposti a farlo. Cerchiamo un piacere che duri, in molti modi diversi: piaceri sessuali, sensoriali, intellettuali, il piacere della proprietà, il piacere di acquisire una capacità, il piacere che deriva da una vasta mole di informazioni e di conoscenze, e la gratificazione somma che chiamiamo 'Dio'. L'uomo ha sempre inseguito il piacere, in nome di Dio, in nome della pace, in nome dell'ideologia. Poi c'è il piacere del potere, il potere sugli altri, il potere politico. Avete visto la bruttezza del potere, di qualunque forma di dominio sugli altri? Il potere è una delle cose più brutte della vita. E il piacere è l'altra faccia della medaglia della paura. Se si comprende a fondo, seriamente, la natura della paura, allora il piacere è vero diletto: guardare la bellezza, il tramonto o la luce del mattino, l'alba, la meraviglia dei colori, i riflessi del sole sull'acqua. Questa è vera delizia, mentre noi coltiviamo il ricordo in quanto piacere. Che cos'è l'azione? Siamo sempre così attivi, dal mattino alla sera, non solo fisicamente ma psicologicamente, il cervello chiacchiera in continuazione, passando all'infinito da una cosa all'altra. Di giorno e di notte, nei sogni, il cervello non riposa mai, è in perpetuo movimento. Che cos'è l'azione, il fare? Il fare è nel presente, non è l'aver fatto o il farò. Azione significa ciò che facciamo ora, con accuratezza, completezza, olisticamente, se posso usare questa parola per indicare un'azione totale, completa, non parziale. Se l'azione si basa su un'ideologia non è azione, giusto? È conformità a un certo modello prestabilito, e quindi incompleto; è azione che dipende da un ricordo o una conclusione. Un'azione che dipenda da un'ideologia, un modello o una conclusione è incompleta, perché in essa è presente una contraddizione. L'azione è in relazione al disordine o all'ordine? Viviamo nel disordine, la nostra vita è disordinata, confusa, contraddittoria, diciamo una cosa e ne facciamo un'altra, pensiamo una cosa e facciamo l'opposto. Che cosa sono l'ordine e il disordine, e che rapporto ha l'azione con l'ordine e il disordine? Che cos'è il disordine? Osservate questo mondo, il suo disordine. Cose terribili accadono. Pochissimi sanno realmente che cosa avviene nel mondo della scienza, nel mondo della guerra, e le cose tremende che avvengono negli altri paesi, la povertà mondiale, ricchezza da una parte e indigenza dall'altra, la continua minaccia della guerra, un gruppo politico contro un altro gruppo. C'è un tremendo disordine. Ed è una realtà, non una fantasia o un'illusione. Noi abbiamo creato questo disordine perché è disordinato il nostro modo di vivere. Cerchiamo di riportare ordine attraverso le riforme sociali. Tentiamo di riportare ordine senza comprendere il disordine e la sua fine. È come una mente confusa che cerchi di vedere con chiarezza. Una mente confusa è una mente confusa, non può fare chiarezza. Possiamo mettere fine al disordine della nostra vita, della nostra vita di tutti i giorni? Non in paradiso o chissà dove, ma può esservi ordine nella nostra vita quotidiana? Possiamo mettere fine al disordine? Con la fine del disordine viene naturalmente l'ordine. L'ordine è un modo di vivere che non obbedisce a un modello o a uno stampo. Stiamo indagando, osservando noi stessi e imparando da noi. Imparare è diverso dall'accumulare nozioni. Se volete cortesemente dare la vostra attenzione a questo punto, vedrete che imparare è un processo infinito, illimitato, mentre la conoscenza è sempre limitata. Imparare implica non soltanto osservare visivamente, con gli occhi, ma osservare senza distorsioni, vedendo le cose esattamente per quello che sono. Imparare richiede disciplina, non la spaventosa disciplina dell'ortodossia, della tradizione o delle regole da seguire. L'imparare avviene attraverso l'osservazione precisa, ascoltando con esattezza ciò che l'altro ci dice senza distorcerlo. Imparare non è accumulare, ma un movimento continuo. Imparando che cosa sia il disordine in noi stessi, l'ordine sopravviene naturalmente, con facilità, in modo inaspettato. E l'ordine è virtù. Non c'è altra virtù che l'ordine totale, che è totale moralità, non una moralità imposta o prescritta. Qualunque essere umano, il ricco, il poeta, l'intellettuale o l'uomo della strada come noi, passa attraverso ogni forma di sofferenza. Avete mai considerato quante lacrime sono state versate nel corso dei secoli? Nel corso di migliaia di guerre? Nel mondo c'è un dolore immenso. Non che non vi sia anche il piacere e la gioia, ma nella comprensione del dolore e forse nella sua fine scopriremo qualcosa di molto più grande. Può il dolore finire, oppure l'umanità è condannata a soffrire per sempre, soffrire non solo fisicamente ma psicologicamente? Interiormente abbiamo sofferto tanto, forse senza dirlo a nessuno oppure piangendo tutte le nostre lacrime. Durante la lunga evoluzione dell'uomo dai primordi sino ad oggi, sulla terra si è sempre sofferto. La sofferenza non è soltanto la perdita di una persona che pensavamo di amare, ma anche la sofferenza del povero e dell'analfabeta. Se andate in India, o in altre parti del mondo, vedrete i bambini fare chilometri e chilometri a piedi per andare a scuola. Non diventeranno mai ricchi, non guideranno mai un'automobile, e probabilmente non sapranno mai cos'è un bagno caldo. Posseggono un sari, ed è tutto. Questa è sofferenza. E l'uomo che guarda tutto ciò seduto nella sua automobile ne soffre anche lui, se è sensibile e sveglio. Poi c'è il dolore dell'ignoranza, non quella del non saper leggere e scrivere, ma l'ignoranza di non conoscere se stessi. Le vie del dolore sono molteplici. Può il dolore finire per tutti? C'è il dolore personale e quello del mondo. Ci sono state migliaia di guerre, persone mutilate, crudeltà spaventose. Tutte le nazioni del mondo hanno commesso atrocità. È spaventoso, eppure continuiamo a riprodurre questa crudeltà. La crudeltà genera enorme dolore. Osservando, essendo sensibili a tutto ciò, vediamo la mostruosità del dolore e ci domandiamo se può avere fine. Domandatevelo: può il dolore finire? Perché, come con l'odio, dove c'è dolore non c'è amore. Se soffriamo, e quindi siamo imprigionati nella nostra sofferenza, come potrebbe esserci amore? Perciò dobbiamo farci questa domanda, per quanto difficile, non per trovare una risposta ma per mettere fine al dolore. Che cos'è il dolore? È autocommiserazione? Vi prego, indagate. Non stiamo dicendo che lo sia o che non lo sia, ce lo stiamo chiedendo. Il dolore è prodotto dall'autocommiserazione? O quest'ultima ne è un fattore? È prodotto dalla solitudine, dalla disperazione di sentirsi isolati e dalla mancanza di rapporti? Il dolore è soltanto un problema intellettuale da razionalizzare e spiegare? Oppure possiamo conviverci senza cercare sollievo? Cioè vivere con il dolore, senza fuggirlo, senza razionalizzarlo, senza cercare un sollievo, una via di fuga religiosa o ingannevole e sentimentale, ma vivere con qualcosa che ha un significato immenso. Il dolore non è soltanto un colpo fisico. La perdita del marito, della moglie o del compagno è un terribile colpo biologico, capace spesso di paralizzarci. Possiamo guardare il dolore realmente presente in noi e stare con esso, accompagnarlo, senza scappare? Il dolore non è una cosa diversa da colui che soffre. Chi soffre vuole fuggire, scappare attraverso ogni genere di cose. Ma se lo guardiamo come si guarda un incantevole bambino, se ci stiamo assieme senza fuggirlo, se lo guardiamo davvero in profondo, vediamo che c'è una fine al dolore. Quando il dolore finisce, c'è passione. Non lussuria, non stimoli sensoriali, ma passione. Pochissimi hanno questa passione, perché siamo consumati dalle nostre bramosie, dalle nostre sofferenze, dall'autocommiserazione e dalla vanità. Abbiamo un'energia enorme ma la dissipiamo nel conflitto, nella paura, nell'infinito chiacchierare a vuoto. La passione ha in sé un'energia immensa. Non è una passione stimolata, non ha bisogno di stimoli: è presente come una fiamma che arde. Ma nasce solo quando la sofferenza finisce. La fine della sofferenza non è un fatto privato, perché noi siamo tutta l'umanità. Tutti soffriamo, tutti conosciamo la solitudine. Ogni essere umano su questa terra, ricco o povero, colto o illetterato, passa attraverso ansie terribili, consce o inconsce. La nostra coscienza non è nostra, è la coscienza dell'umanità. Il contenuto di questa coscienza comprende tutte le nostre credenze, i nostri dolori, le nostre pene, le nostre vanità, la nostra arroganza e la nostra sete di potere, di posizione. Tutto ciò costituisce la nostra coscienza, che è condivisa da tutti gli esseri umani. Perciò non può essere solo la mia coscienza individuale. Comprendendolo, non intellettualmente o in teoria, come un concetto, ma nella realtà dei fatti, non potremo più uccidere nessuno, far del male a nessuno. Perché avremo qualcosa di completamente diverso, appartenente a una dimensione totalmente diversa. Che cos'è l'amore? Usiamo la parola 'amore' con troppa facilità. Ha ormai solo più un senso sessuale, sensoriale: l'amore è identificato con il piacere. Per scoprire il suo profumo, dobbiamo capire ciò che amore non è. Attraverso ciò che nega si arriva a ciò che afferma, e non il contrario. Attraverso ciò che nega l'amore arriviamo a ciò che è immensamente vero, all'amore. L'amore non è odio, questo è ovvio. L'amore non è vanità né arroganza. L'amore non è in mano al potere. La sete di potere, su un bambino, su un gruppo di persone o una nazione, non è sicuramente amore. L'amore non è piacere. L'amore non è desiderio. L'amore non è certamente il pensiero. Finché saremo ambiziosi e aggressivi (tutti siamo stati educati a volere il successo, la fama, il riconoscimento, tutte cose decisamente infantili), come potrà esservi amore? L'amore non può essere indotto o coltivato. Viene naturalmente, facilmente, quando non c'è più ciò che non è amore. Lo capiamo nel processo di conoscenza di noi stessi. Dove c'è amore c'è compassione, e la compassione ha in sé l'intelligenza. Questa è la forma suprema di intelligenza, non quella del pensiero, dell'astuzia e dell'inganno. Solo dove c'è totale amore e compassione c'è l'eccellenza dell'intelligenza, che non è meccanica. Vogliamo parlare anche della morte? Vi interessa scoprire che cos'è? Che cosa significano morte, morire, finire? E non solo la fine, ma che cosa c'è dopo la morte? Si portano con sé i ricordi di questa vita? Tutta l'Asia crede nella reincarnazione. Muoio, forse dopo una vita miserabile, forse con qualche buona azione qua e là, e la prossima vita sarò un pò migliore, farò un pò meglio. Come tutto il resto, anche questo si basa sulla ricompensa e sulla punizione. I cristiani credono nella resurrezione, e così via. Accantonando per un momento tutto ciò, mettendolo davvero da parte senza conservarne niente, che cos'è la morte? Che cosa significa morire? Non solo in termini biologici, fisici, ma psicologicamente? Abbiamo accumulato ricordi, tendenze, capacità, idiosincrasie e tutto ciò che abbiamo raccolto: denaro, nozioni e amici; poi arriva la morte e dice: "Mi dispiace, non puoi portare niente con te". Che cos'è morire? Che cos'è la morte? Come possiamo scoprirlo? Sono vivo, agisco tutto il giorno: routine, meccanismi, tristezza, felicità, infelicità. Arriva la morte, per incidente, malattia, vecchiaia o decrepitezza. Siamo atterriti dalla morte, non ne vediamo la straordinaria grandezza. Nasce un bambino, un nuovo essere umano viene in esistenza. È un evento straordinario. Cresce, diventa tutto ciò che noi siamo diventati, e poi muore. Anche la morte è un evento straordinario, ma non possiamo vederne la profondità e la grandezza se ne abbiamo paura. La morte è la fine di ogni cosa, la fine dei miei rapporti, la fine di tutto ciò che ho costruito nel corso della vita, delle conoscenze e delle esperienze. Ho condotto una vita sciocca, senza senso, oppure ho tentato di dare un significato intellettuale alla vita; poi arriva la morte e dice: " È finita". Ho paura, non può essere finita! Ho così tante cose, ho accumulato così tanto, e non solo quadri o pezzi d'antiquariato. Mi identifico con i miei mobili, i miei quadri, il mio conto in banca, e quindi io sono il mio conto in banca, i quadri e i mobili. Se ci identifichiamo totalmente in qualcosa, siamo quella cosa. Ho messo radici, ho strutturato molte cose attorno a me. Poi viene la morte e spazza via tutto. Perciò mi domando: è possibile vivere continuamente assieme alla morte? Non a novanta o a cent'anni, non alla fine dell'esistenza, ma posso vivere sempre in compagnia della morte mentre ho ancora tutta la mia energia, tutta la mia vitalità, tutte le mie cose in corso? Non sto parlando di suicidio, sarebbe stupido. Vivere con la morte significa mettere fine quotidianamente a tutto ciò che raccolgo. Far finire. Vi siete mai chiesti che cosa siano la continuità e la fine? Ciò che ha continuità non può mai rinnovarsi, rinascere. Posso vivere assieme alla morte, cioè con la fine di tutto ciò che faccio e che accumulo? Finire è più importante che continuare. La fine è l'inizio del nuovo. La mera continuazione non è che lo stesso modello ripetuto in forme diverse. Posso convivere con la morte? Questa è libertà totale, completa, libertà olistica. In questa libertà c'è grande amore e grande compassione, c'è un'intelligenza immensa e sconfinata. Gli uomini hanno sempre cercato qualcosa al di là del dolore, dell'ansia e della sofferenza. C'è qualcosa di sacro, di eterno, oltre la portata del pensiero? Sin dai tempi più antichi ci siamo posti questa domanda. Che cos'è il sacro? Che cos'è che non ha tempo, che è incorruttibile, privo di nome, privo di specificazioni, qualità e limiti, il senza tempo, l'eterno? Esiste? L'uomo se lo chiede da millenni. Perciò ha dato la sua adorazione al sole, alla terra, alla natura, agli alberi, agli uccelli, ha adorato tutto ciò che esiste su questa terra. I Veda e le Upanishad non parlano mai di Dio. Il supremo, dicono, non è manifestato. Anche voi vi ponete questa domanda? Anche voi vi chiedete se esista qualcosa di sacro? C'è qualcosa che non sia creato dal pensiero, come invece le religioni istituzionalizzate? Che cos'è la religione? E non solo la religione, ma che cos'è il cervello religioso, la mente religiosa? Per indagarlo in profondità, e non solo superficialmente, dobbiamo avere un'assoluta libertà. Non libertà da questa o quella cosa specifica, ma libertà totale, globale. È possibile, vivendo in questo orribile mondo, essere liberi dal dolore, dalla sofferenza, dall'ansia e dalla solitudine? Se la nostra vita è in ordine, realmente in ordine, che cos'è la meditazione? Seguire determinati sistemi, il metodo dello Zen, la meditazione buddhista, la meditazione induista, i sistemi dei guru di moda? Se la meditazione è qualcosa di prefissato, se segue un sistema, un metodo da praticare un giorno dopo l'altro, che cosa accade al cervello? Che diventa sempre più insensibile. Oppure la meditazione è qualcosa di completamente diverso? Non ha niente a che vedere con metodi, sistemi o pratiche, e quindi non può mai essere meccanica. La meditazione non può essere volontaria. Meditare consciamente, voler ottenere pace e silenzio, è come inseguire consciamente il denaro. Volere denaro, successo e potere, e volere la cosiddetta spiritualità è lo stesso. C'è una meditazione che non sia una pratica prestabilita? C'è, ma richiede un'enorme attenzione. L'attenzione è una fiamma, non qualcosa che si può costruire. E attenzione adesso a tutto, a ogni parola, ogni gesto, ogni pensiero; è attenzione completa, non parziale. Se in questo momento state ascoltando parzialmente, non state dando la vostra completa attenzione. Se siamo totalmente attenti non c'è io, non ci sono limitazioni. Il nostro cervello è zeppo di informazioni, stipato, non rimane più spazio, mentre abbiamo bisogno di spazio. Spazio significa energia. Se non c'è spazio, l'energia è limitata. Il nostro cervello è così sovraccarico di nozioni e teorie, potere e posizione, sempre in conflitto e così ingombro che non ha spazio. La libertà, la libertà totale, è uno spazio infinito. Il cervello è meravigliosamente abile, ha infinite capacità, ma l'abbiamo reso piccolo e meschino. Quando c'è spazio, vacuità, e quindi immensa energia (e l'energia è passione, amore, compassione e intelligenza), c'è quella verità che è più santa, più sacra, e che l'uomo cerca da tempo immemorabile. Questa verità non abita nei templi, nelle moschee o nelle chiese. Non c'è altro sentiero per raggiungerla che la comprensione di noi stessi, indagare, studiare, imparare. Allora c'è ciò che è eterno.</p>
<p>Washington, 21 aprile 1985</p>


<p>
