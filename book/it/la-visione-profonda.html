<div class="title">La visione profonda</div>
<div class="translate">Titolo originale dell’opera: EXPLORATION INTO INSIGHT</div>
<div class="copyright">(Victor Gollancz, London, 1979)</div>
<div class="translate">Traduzione di GIOVANNA PELLIZZI</div>
<div class="copyright">(c) 1979, Krishnamurti Foundation Trust, Ltd., London</div>
<div class="copyright">(c) 1982, Casa Editrice AstrolabioUbaldini Editore, Roma</div>
<div class="copyright">Ubaldini Editore – Roma</div>
<hr />

<h1 id="table-of-contents">Table of Contents</h1>



<h1>Prefazione</h1>
<p>Questi dialoghi coprono una vasta gamma di argomenti. Per più di trent’anni, un gruppo di persone diverse per formazione, ambiente e professione, profondamente interessate alla prova tremenda che l’umanità si trova di fronte, e animate da un fondamentale interesse, lo sbocciare della personalità attraverso il campo intuitivo dell’autocoscienza, si è raccolto intorno a J. Krishnamurti per intraprendere insieme, per mezzo del dialogo, l’esplorazione della struttura e della natura della mente e della coscienza dell’uomo, e delle risorse di energia che giacciono assopite nell’essere umano. In questi dialoghi, l’interesse è centrato sulla liberazione della mente dall’asservimento alla memoria e al tempo, su di una “mutazione” della coscienza, e sull’insorgere dell’intuito che offre alla mente profonde basi di stabilità.</p>
<p>Nel mondo contemporaneo, la rivoluzione scientifica e tecnologica ha liberato risorse impensate di potere e di conoscenza. Ciò non ostante, l’uomo non è riuscito a scoprire in se stesso le fonti della saggezza e della compassione. Si rende necessaria una rivoluzione interiore della psiche umana. L’intuizione che fa difetto all’uomo è la comprensione del fatto che egli è l’artefice dei suoi problemi, e che l’origine di questo meccanismo creatore di problemi è la sua mente. La liberazione definitiva dell’uomo si trova proprio in questa sfera dell’intuizione.</p>
<p>A partire da un approccio sperimentale, ci sono in questi dialoghi una discussione rigorosa, un sondaggio e un’indagine, un “ascoltare” e un “vedere” attraverso i quali la profondità dell’essere, insieme alle sue tante astuzie e segrete evasioni, sono svelate. Questa esplorazione, per Krishnamurti, è “un viaggio nel tempo, nel passato, nell’illimitato”.</p>
<p>Preso com’è nel paradosso dell’esistenza, l’uomo si pone raramente delle domande. Egli evade dalla sua angoscia, dalla sua solitudine, dal suo dolore. In un mondo saturo di sensazioni, l’uomo si rivolge al guru, all’esperienza religiosa, ai poteri extrasensoriali che nascono da forme svariate di concentrazione, come a un ulteriore stimolo ai suoi desideri ormai logori. L’insegnamento di Krishnamurti rifiuta il guru e l’esperienza spiritualista come via verso la liberazione. Egli propone d’autorità “una vita regolata”, una vita quotidiana libera da qualsiasi attività egocentrica. Tutte le esperienze spiritualiste devono al loro insorgere essere accantonate, poiché possono diventare ostacoli e insidie ai fini dell’intuizione, che sola può liberare l’uomo dalla dualità e dall’asservimento al tempo e al passato.</p>
<p>In questi dialoghi, la funzione di Krishnamurti riveste un grande interesse. I dialoghi non consistono di domande e risposte. La mente di Krishnamurti è sperimentale, flessibile, pronta a imparare, una mente che cerca, che indaga; che si mette in questione, indugia, si ritira per poi avanzare di nuovo. Non c’è scambio di opinioni, nessuno spreco verbale, nessuna operazione della memoria come esperienza del passato che ostacola il nuovo. C’è un ascoltare con “la piena fioritura dei sensi”. Attraverso un’indagine così intensa nasce l’intuizione. Parlando della natura di questo stato, Krishnamurti dice: “Esiste soltanto l’intuizione e nient’altro. Tutto il resto è movimento nel tempo. L’intuizione è senza tempo. Esiste un impulso che è infinito”.</p>
<p>La Krishnamurti Foundation India propone questi dialoghi a coloro che cercano soluzioni importanti ai problemi della vita.</p>
<p class="right">Pupul Jayakar </p>
<p class="right">Sunanda Patwardhan</p>

<h1>1. La conoscenza di sé e l’insegnamento</h1>
<p class="q"><span class="q">Jayakar: </span>Qual è il rapporto tra il vostro insegnamento, così come si esprime con le parole che usate nei vostri libri e nei vostri discorsi, e il processo reale della conoscenza di sé? In tutti gli altri metodi per giungere alla verità, le parole del maestro sono interpretate come l’indicazione di una direzione, qualcosa verso cui muovere. Le vostre parole hanno lo stesso carattere e, se così, qual è il loro rapporto con il processo intuitivo dell’autocoscienza?</p>
<p class="k"><span class="k">Krishnamurti: </span>Mi chiedo se ho capito bene la domanda. Sono nel giusto se la riformulo in questo modo: Qual è il rapporto tra la parola e la realtà di cui K sta parlando? Si tratta di questo?</p>
<p class="q"><span class="q">Jayakar: </span>Quando K parla della disciplina, o parla del punto di vista Mistico, abbiamo la parola. Poi viene il reale processo dell’autocoscienza e di ciò che in essa è rivelato. Qual è il rapporto della parola di K con questa conoscenza rivelata?</p>
<p class="k"><span class="k">Krishnamurti: </span>Questo punto non lo afferro bene.</p>
<p class="q"><span class="q">Jayakar: </span>Voi dite “nessuna autorità”, nessuna autorità psicologica o spirituale. Abbiamo una tendenza a prendere di peso quell’espressione “nessuna autorità” e ad applicarla alle nostre esistenze; il che comporta di non trovarsi in quella condizione, di non scoprire la libertà dall’autorità nel processo dell’autocoscienza, ma semplicemente di stare a vedere se riusciamo a raggiungere una condizione di non-autorità. Prendiamo la vostra parola come fosse la verità stessa.</p>
<p class="k"><span class="k">Krishnamurti: </span>Ho capito. “Nessuna autorità” è un’astrazione verbale e quindi un’idea, e allora uno finisce per inseguire quell’idea? Quando K dice “nessuna autorità”, il fatto è di per sé evidente, o rimane semplicemente una conclusione, uno slogan?</p>
<p class="q"><span class="q">A. Patwardhan: </span>C’è anche un altro aspetto della cosa: quando dite “nessuna autorità”, è un ordine, un ordine al quale uno cerca di ottemperare con la più stretta approssimazione possibile?</p>
<p class="k"><span class="k">Krishnamurti: </span>Sì, questo è giusto.</p>
<p class="q"><span class="q">A. Patwardhan: </span>L’uno si trova nel campo dell’azione, e l’altro nel campo della astrazione.</p>
<p class="q"><span class="q">Jayakar: </span>Esiste la conoscenza di sé; ciò che si rivela nel processo dell’autocoscienza non è conoscibile con la parola. Uno vi ascolta parlare, uno comprende quello che dite, oppure uno legge i vostri libri e li applica alla sua vita quotidiana; perciò si crea un vuoto tra la conoscenza di se stessi e la vostra parola. Ora, dov’è la verità?</p>
<p class="k"><span class="k">Krishnamurti: </span>Non nella parola e nemmeno nell’autorivelazione. Ne è completamente distinta.</p>
<p class="q"><span class="q">Jayakar: </span>Potremmo discuterne?</p>
<p class="k"><span class="k">Krishnamurti: </span>Sto ascoltando K mentre parla della conoscenza di se stessi, mette in rilievo l’autoconoscenza, la sua importanza, afferma che senza la conoscenza di sé manca del tutto la base. Egli dice questo. Io ascolto. In che modo ascolto un’affermazione del genere? L’ascolto come fosse un’idea, un ordine, una conclusione? O accade invece che nella mia autoconoscenza mi rendo conto delle implicazioni dell’autorità, e perciò vedo che quanto K dice concorda con quello che scopro da me stesso? Se ascolto la parola e traggo una conclusione da quella parola sotto forma di idea, e perseguo l’idea, allora non è evidente di per sé. È soltanto una conclusione. Ma quando sto studiando me stesso, quando sto seguendo i miei pensieri, allora attraverso le parole di K avviene una scoperta di sé?</p>
<p class="q"><span class="q">Jayakar: </span>Ora, la parola di K è necessaria alla scoperta di sé?</p>
<p class="k"><span class="k">Krishnamurti: </span>No. Lo affermo: senza la conoscenza di sé qualunque cosa io pensi o faccia o porti avanti, non ha base alcuna. Così vengo per parlare o leggo un libro perché mi interessa l’autoconoscenza e la ricerco. E quando sento K parlare della “non autorità”, qual è la condizione della mia mente mentre ascolto quelle parole? Sono consenziente, ne traggo una conclusione, oppure è un fatto?</p>
<p class="q"><span class="q">Jayakar: </span>In che modo diventa un fatto? Lo diventa perché se ne è fatta la scoperta nel processo intuitivo dell’autoconoscenza? O perché voi l’avete detto?</p>
<p class="k"><span class="k">Krishnamurti: </span>Il microfono è un fatto. Non esiste perché dico che è il microfono.</p>
<p class="q"><span class="q">Jayakar: </span>Ma quando voi dite “microfono”, non è un fatto nello stesso senso in cui il microfono è un fatto.</p>
<p class="k"><span class="k">Krishnamurti: </span>Così, la parola non è il fatto. La descrizione non è ciò che è descritto. Perciò, su questo punto, sono stato chiaro che la parola non è mai la cosa stessa? La parola “montagna” non è la montagna. Mi son fatto capire? Oppure mi è sufficiente la descrizione e in quella rimango impegolato? Accetto la descrizione svuotata di ciò che viene descritto e radicato nell’idea? Non respingete in blocco la struttura verbale. Per comunicare io mi servo del linguaggio; vi voglio dire qualcosa. Mi servo di parole che conosciamo entrambi. Ma entrambi sappiamo che le parole che usiamo non sono il sentimento reale che ho dentro di me. Così la parola non è la cosa.</p>
<p class="q"><span class="q">Deshpande: </span>Si parla per mezzo del processo mentale oppure si parla senza il processo mentale.</p>
<p class="k"><span class="k">Krishnamurti: </span>Signore, si tratta di due cose diverse. O comunicate con la parola o comunicate senza la parola.</p>
<p class="q"><span class="q">Deshpande: </span>No, le parole sono lì; ma quando vi ascoltiamo, sappiamo che voi non parlate nel modo in cui parliamo noi.</p>
<p class="k"><span class="k">Krishnamurti: </span>Perché dite questo?</p>
<p class="q"><span class="q">Deshpande: </span>Mi fate una domanda difficile, ma è una sensazione precisa, tanto reale quanto vedere un microfono. K non parla allo stesso modo che parlo io, la fonte delle sue parole giace molto più profonda delle parole che usiamo noi.</p>
<p class="k"><span class="k">Krishnamurti: </span>Capisco, signore. Posso dire superficialmente: “Io vi amo”, ma posso anche dire: “Vi amo davvero”. È una cosa del tutto diversa: il tono, la qualità della parola, la profondità del sentimento. Le parole comunicano la profondità.</p>
<p class="q"><span class="q">Deshpande: </span>Mi spingerò un po’ oltre.</p>
<p class="k"><span class="k">Krishnamurti: </span>Spingetevi oltre.</p>
<p class="q"><span class="q">Deshpande: </span>Le parole comunicano un sentimento profondo, indefinibile, che noi chiamiamo amore – ma non conosco la parola per nominarlo.</p>
<p class="k"><span class="k">Krishnamurti: </span>Non conoscerete la parola, tuttavia io potrei tenervi la mano, potrei fare un gesto.</p>
<p class="q"><span class="q">Deshpande: </span>È vero. Tuttavia tra il gesto e la parola non c’è raccordo. </p>
<p class="k"><span class="k">Krishnamurti: </span>Pupul, è questo che cercate di comunicarci?</p>
<p class="q"><span class="q">Jayakar: </span>Una delle nostre difficoltà nel comprendere e nell’andare oltre, è che uno accoglie la vostra parola, tanto parlata che scritta, e questa diventa un’astrazione alla quale cerchiamo di approssimarci. Poi, da un altro canto, c’è il processo dell’autoconoscenza nel quale la verità della vostra parola può rivelarsi; ma di solito le cose non vanno così. Mi sembra sempre che l’ascoltarvi senza impedimenti potrebbe originare un cambiamento nella natura della mia mente in quanto tale, ma la realtà delle parole che impiegate può rivelarsi soltanto nel processo dell’autoconoscenza.</p>
<p class="k"><span class="k">Krishnamurti: </span>Che cosa dovrei rispondervi?</p>
<p class="q"><span class="q">Jayakar: </span>Signore, in primo luogo dovremmo investigare la conoscenza di se stessi. Non l’abbiamo fatto per un lunghissimo tempo.</p>
<p class="k"><span class="k">Krishnamurti: </span>Facciamolo. Della “conoscenza di se stessi” si parlava migliaia di anni fa, da Socrate e da altri prima di lui. Ora, che cos’è la conoscenza di se stessi? In che modo conoscete voi stessi? Che cos’è conoscere se stessi? Conoscete forse voi stessi dall’osservazione dell’esperienza; dall’osservazione di un pensiero, e da quel pensiero l’osservazione di un altro pensiero che insorge, ed essendo noi riluttanti a lasciar cadere quel primo pensiero, vi è conflitto tra il primo pensiero e il secondo? Oppure l’autoconoscenza dovrà abbandonare il primo pensiero per seguire il secondo e poi il terzo pensiero che insorge, lasciando cadere il secondo per seguire il terzo; lasciando cadere il terzo per seguire il quarto; in modo che ci sia una costante vigilanza e consapevolezza del movimento del pensiero?. Ora, andiamo avanti. Sto osservando me stesso in uno stato d’animo di gelosia. La reazione istintiva alla gelosia è la razionalizzazione. Nel processo razionalizzante ho dimenticato o messo da parte la gelosia. Così sono invischiato nella razionalizzazione, nelle parole, nell’attitudine a esaminare e poi reprimere. Vedo l’intero movimento nel suo insieme. Insorge poi il desiderio di fuggirne. Esamino quel desiderio, quell’evasione. È una fuga in che cosa?</p>
<p class="q"><span class="q">Jayakar: </span>A volte è una fuga nella meditazione.</p>
<p class="k"><span class="k">Krishnamurti: </span>Si capisce, questo è il trucco più facile – nella meditazione. Così, dico io, che cos’è la meditazione? Si tratta di un’evasione da “ciò che è”? È questa la meditazione? Se è una fuga, non è meditazione. Allora faccio un passo indietro ed esamino la mia gelosia: perché sono geloso? perché dipendo, perché ritengo di essere importante, e così via. Tutto questo processo è la rivelazione. Poi vengo al punto essenziale: Chi esamina, l’osservatore, è diverso dall’osservato? Naturalmente non lo è. Un esame così sincero è possibile quando non c’è l’osservatore.</p>
<p class="q"><span class="q">Jayakar: </span>Avete detto, “Naturalmente non lo è”. Approfondiamo questo punto.</p>
<p class="k"><span class="k">Krishnamurti: </span>L’osservatore è il passato; è il passato, la memoria, l’esperienza, la conoscenza immagazzinata nella memoria. Il passato è l’osservatore, e io osservo il presente che è la mia gelosia, le mie reazioni. E per indicare quel sentimento mi servo della parola “gelosia” perché lo riconosco come un qualcosa che è già accaduto nel passato. Si tratta di un ricordo della gelosia per il tramite della parola che fa parte del passato. Così, sono io capace di osservare senza la parola e senza l’osservatore che è il passato? È la parola che induce quel sentimento o c’è il sentimento senza la parola? Tutto questo fa parte della conoscenza di sé.</p>
<p class="q"><span class="q">Jayakar: </span>Come si fa a osservare senza la parola?</p>
<p class="k"><span class="k">Krishnamurti: </span>Senza l’osservatore, senza un solo ricordo. Questo è molto importante.</p>
<p class="q"><span class="q">Jayakar: </span>Come si affronta in pratica il problema dell’osservatore?</p>
<p class="q"><span class="q">A. Patwardhan: </span>Vorrei far notare che nel modo di osservare dell’osservatore è anche presente la sua disapprovazione o approvazione di se stesso.</p>
<p class="k"><span class="k">Krishnamurti: </span>Questo è il passato. Questo è il suo condizionamento. Questo l’intero movimento del passato, che è contenuto nell’osservatore. </p>
<p class="q"><span class="q">A. Patwardhan: </span>Quella condanna costituisce la barriera.</p>
<p class="k"><span class="k">Krishnamurti: </span>È proprio quello che Pupul sta chiedendo. Lei dice: In che modo osserverò l’osservatore? Qual è il processo per il quale si osserva l’osservatore? Sento K affermare che l’osservatore è il passato. È così?</p>
<p class="q"><span class="q">Parchure: </span>Nel porsi una simile domanda si crea un altro osservatore.</p>
<p class="k"><span class="k">Krishnamurti: </span>No, non creo nulla. Sto solo osservando. Il problema è, che cos’è l’osservatore? – chi è l’osservatore? In che modo osservo questo microfono? Lo osservo per mezzo di una parola che impieghiamo per indicare che si tratta di un microfono; è registrato nel cervello come microfono, come ricordo; mi servo di questa parola per comunicare la realtà del microfono. È piuttosto evidente.</p>
<p class="q"><span class="q">Jayakar: </span>Si può osservare l’osservatore?</p>
<p class="k"><span class="k">Krishnamurti: </span>Ci sto arrivando. In che modo si osserva l’osservatore? Non lo si fa.</p>
<p class="q"><span class="q">Jayakar: </span>È l’incapacità di osservare l’osservatore che rende possibile la comprensione della natura dell’osservatore?</p>
<p class="k"><span class="k">Krishnamurti: </span>No. Non si osserva l’osservatore. Si osserva soltanto “ciò che è”, non l’interferenza dell’osservatore. Voi parlate, invece, di riconoscere l’osservatore. Vedete la differenza? Procedete con calma. C’è la gelosia. L’osservatore interviene e dice: “Sono stato geloso in passato; quel sentimento lo conosco”. Così lo riconosco, ed è l’osservatore a farlo. Non è possibile osservare l’osservatore di per sé. L’osservazione dell’osservatore avviene soltanto nel suo rapporto con l’osservato. Quando l’osservatore sospende l’osservazione, allora c’è consapevolezza dell’osservatore. Non è possibile osservare l’osservatore di per sé. È possibile soltanto osservare l’osservatore in rapporto a qualcosa. È più che evidente. Nel momento in cui si prova un sentimento non c’è né l’osservatore né l’osservato, c’è soltanto quella condizione. A questo punto interviene l’osservatore dicendo “questa è gelosia”, e si mette a interferire con ciò che è, ne fugge via, lo reprime, lo razionalizza, lo giustifica, o cerca di evaderne. Questi movimenti stanno a indicare l’osservatore in rapporto a ciò che è.</p>
<p class="q"><span class="q">Wilhelm: </span>Nel momento in cui l’osservatore è presente, c’è qualche possibilità di osservare l’osservatore?</p>
<p class="k"><span class="k">Krishnamurti: </span>È proprio quello che stiamo dicendo. Sono in collera o violento. Al momento della violenza non c’è nulla. Non ci siete voi come osservatore, né l’osservato. C’è soltanto quello stato di violenza. A questo punto interviene l’osservatore, cioè il movimento del pensiero. Il pensiero è il passato – non esiste pensiero che sia nuovo – e quel movimento del pensiero interferisce col presente. Quell’interferenza è l’osservatore, e l’osservatore può essere esaminato soltanto attraverso quell’interferenza. Egli tenta di evadere da quanto vi è di irrazionale nella violenza, di giustificarla e così via, e questi sono tutti modi tradizionali di entrare in rapporto col presente. Il rapporto tradizionale è l’osservatore.</p>
<p class="q"><span class="q">Jayakar: </span>In un certo senso, quindi, l’osservatore si manifesta soltanto in termini di evasione dal presente.</p>
<p class="k"><span class="k">Krishnamurti: </span>Di evasioni, o di razionalizzazioni.</p>
<p class="q"><span class="q">Deshpande: </span>O d’interferenza.</p>
<p class="k"><span class="k">Krishnamurti: </span>Qualunque forma di interferenza col presente è opera dell’osservatore. Non accettate il mio discorso passivamente. Smontatelo, scoprite da soli.</p>
<p class="q"><span class="q">Parchure: </span>Se non c’è il passato, non c’è interferenza?</p>
<p class="k"><span class="k">Krishnamurti: </span>No, non è questo il punto. Che cos’è il passato?</p>
<p class="q"><span class="q">Parchure: </span>Il contenuto accumulato, immagazzinato della mia esperienza.</p>
<p class="k"><span class="k">Krishnamurti: </span>Che consiste in cosa? Le vostre esperienze, le vostre tendenze e motivazioni, tutto questo è il movimento del passato, cioè la conoscenza. Il movimento del passato può realizzarsi soltanto per mezzo della conoscenza, che è il passato. In tal modo il passato interferisce col presente; l’osservatore entra in azione. Se non c’è interferenza l’osservatore non c’è, c’è soltanto l’osservazione.</p>
<p>Nell’osservazione non c’è né l’osservatore né l’idea dell’osservare. Comprendere questo è molto importante. Non c’è né l’osservatore né l’idea di non avere un osservatore; il che significa che c’è soltanto la pura osservazione senza la parola, senza il ricordo e l’associazione del passato. Non c’è niente, soltanto l’osservazione.</p>
<p class="q"><span class="q">Wilhelm: </span>In questo modo l’osservazione dell’osservatore è possibile?</p>
<p class="k"><span class="k">Krishnamurti: </span>No, l’ho detto: l’osservazione dell’osservatore avviene soltanto quando il passato interferisce. Il passato è l’osservatore. Quando il passato interferisce col presente, l’osservatore è all’opera. Soltanto allora vi rendete conto che esiste un osservatore. Ora, quando vi accorgete di questo fatto, quando ne avete l’intuizione, allora l’osservatore non c’è, esiste soltanto l’osservazione.</p>
<p>Perciò, sarò in grado di esaminare la “non autorità” per se stessa, non perché voi me ne abbiate parlato?</p>
<p class="q"><span class="q">Jayakar: </span>No, posso osservare solo una cosa: il movimento dell’autorità. Non potrò mai osservare la “non autorità”.</p>
<p class="k"><span class="k">Krishnamurti: </span>Naturalmente no. Ma ci sarà l’osservazione dell’autorità; l’osservazione dell’autorità che è la richiesta di essere illuminati da un altro; l’appoggiarsi, il legarsi a un altro, sono tutte forme di autorità. E c’è “autorità” in atto nel mio cervello, nella mia mente, nel mio essere? L’“autorità” può essere l’esperienza, la conoscenza che dipende dal passato – un’immagine e così via. È possibile osservare il movimento del pensiero in quanto “autorità”?</p>
<p class="q"><span class="q">Jayakar: </span>Che cosa è più importante? L’osservazione di ogni movimento della mia mente umana, della mia coscienza, oppure lo sforzo di scoprire nella mia coscienza la verità, la realtà di quanto voi dite? È  un problema molto sottile. Non so come esprimerlo.</p>
<p class="q"><span class="q">S. Patwardhan: </span>Potrei metterla in questo modo? Per esempio, osservo il dolore. </p>
<p class="k"><span class="k">Krishnamurti: </span>Osservate il dolore perché K vi ha detto di farlo?</p>
<p class="q"><span class="q">S. Patwardhan: </span>Mi sento ferito. Vedo l’improvviso insorgere del dolore. L’osservazione del dolore è qualcosa che posso fare come parte dell’autoconoscenza. Ma dov’è che io creo l’autorità? Quando Krishnaji dice: “Una volta che avete visto il dolore questo non è più”, è proprio allora che creo l’autorità. Allora proietto una certa condizione, un movimento verso quella condizione, perché non voglio essere preso nella trappola di una perenne osservazione del dolore. Ma ci sono diversi altri fattori nella coscienza. Mi rendo conto che invece di osservare il dolore, di tanto in tanto io ascolto una persona che afferma che l’osservazione del dolore senza l’osservatore è la fine del dolore. È qui che creo l’autorità.</p>
<p class="k"><span class="k">Krishnamurti: </span>Capisco. Osservo il dolore e tutte le conseguenze del dolore, il modo in cui quel dolore si è prodotto e così via. Sono consapevole dell’intero processo di quel dolore, e con la mente sento K che dice: una volta che lo vedete nella sua totalità, olisticamente, allora scompare, non proverete mai più dolore. Questo lo ha detto.</p>
<p class="q"><span class="q">S. Patwardhan: </span>È lì nella mia coscienza.</p>
<p class="k"><span class="k">Krishnamurti: </span>Che cosa c’è nella vostra coscienza? La parola?</p>
<p class="q"><span class="q">S. Patwardhan: </span>A parte la parola, la condizione che egli ha comunicato quando l’ha pronunciata, perché quando K parla, egli sembra indicare una “condizione” che va oltre la parola.</p>
<p class="k"><span class="k">Krishnamurti: </span>Guardate, Sunanda: sono addolorato. So di essere addolorato. Avendovi ascoltato ne vedo le conseguenze – il ritiro in me stesso, l’isolamento, la violenza, tutto questo lo vedo. Lo vedo perché voi me l’avete fatto notare? Oppure lo vedo nonostante il fatto che me l’abbiate fatto notare?</p>
<p class="q"><span class="q">S. Patwardhan: </span>Ovviamente il fatto esiste, siete entrato nella mia vita e io vi ho ascoltato.</p>
<p class="k"><span class="k">Krishnamurti: </span>Allora nasce la domanda: K afferma che una volta che lo si veda totalmente, olisticamente, allora l’intero dolore scompare. Che autorità c’è in questo?</p>
<p class="q"><span class="q">S. Patwardhan: </span>L’autorità c’è perché si afferma l’esistenza di una condizione nella quale mi vorrei trovare.</p>
<p class="k"><span class="k">Krishnamurti: </span>Esaminate allora la condizione che è ambizione, che è desiderio.</p>
<p class="q"><span class="q">Jayakar: </span>Vorrei esaminare l’uso che fate della parola “olistico”, e indagare anche qualcosa che avete detto, cioè: Siete in grado di sostenere il dolore e di rimanervi assieme – cioè, olisticamente? Che cosa implica il sostenere?</p>
<p class="k"><span class="k">Krishnamurti: </span>Sono addolorato. So perché sono addolorato. Sono consapevole dell’immagine che è rimasta ferita e delle conseguenze di quel dolore – l’evasione, la violenza, la limitazione, la paura, l’isolamento, il ritiro in me stesso, l’ansia e tutto il resto. In che modo ne sono consapevole? È perché voi me l’avete fatto notare? O sono io ad esserne consapevole. lo vedo e procedo con voi? In questo non c’è autorità. Non sono disunito da quel che dite voi. Il segreto è qui.</p>
<p class="q"><span class="q">S. Patwardhan: </span>Fino a un certo punto muoviamo con voi.</p>
<p class="k"><span class="k">Krishnamurti: </span>Anch’io muovo con voi.</p>
<p class="q"><span class="q">Deshpande: </span>Così la vostra parola è come un indicatore.</p>
<p class="k"><span class="k">Krishnamurti: </span>No, no.</p>
<p class="q"><span class="q">S. Patwardhan: </span>Finché procedo con voi, esiste un rapporto.</p>
<p class="k"><span class="k">Krishnamurti: </span>Nel momento	che interrompo questo	rapporto, insorg la domanda: Come farò a raggiungere lo scopo? Se sto seguendo fedelmente quello che dite vedendo che è l’immagine a rimanere ferita, e poi l’evasione, la violenza – io sto muovendo con voi. È come un’orchestra, un’orchestra di parole, un’orchestra di sentimento, l’intero insieme si	muove. Finché procedo con voi non c’è contraddizione.</p>
<p>Voi dite allora: “Una volta che avete visto questo nella sua totalità, la cosa cessa di esistere” – sono con voi?</p>
<p class="q"><span class="q">S. Patwardhan: </span>Non è mai accaduto.</p>
<p class="k"><span class="k">Krishnamurti: </span>Vi dirò il perché. Perché non avete ascoltato.</p>
<p class="q"><span class="q">S. Patwardhan: </span>Volete dire che non ho ascoltato per vent’anni?</p>
<p class="k"><span class="k">Krishnamurti: </span>Non ha importanza. Un giorno è sufficiente. Non avete ascoltato. Voi ascoltate la parola, e vi portate dietro la vostra reazione. Non muovete con lui.</p>
<p class="q"><span class="q">Burnier: </span>C’è differenza tra quel modo di ascoltare e il punto di vista olistico?</p>
<p class="k"><span class="k">Krishnamurti: </span>No. Sentite. Siete capace di ascoltare nel senso di non interpretare, di non esaminare, di non fare confronti? </p>
<p class="q"><span class="q">Burnier: </span>Di non avere aspettative.</p>
<p class="k"><span class="k">Krishnamurti: </span>Niente, ascoltare soltanto. Io ascolto. È come fossero due fiumi che scorrano insieme laggiù in un unico fiume. Ma io non ascolto in quel modo. Vi ho sentito dire “olisticamente” e voglio appropriarmene. Perciò non sto più ascoltando perché voglio quella cosa.</p>
<p class="q"><span class="q">Burnier: </span>Per cui la domanda: come si rimane assieme a ciò che è, è una domanda sbagliata, non è vero?</p>
<p class="k"><span class="k">Krishnamurti: </span>Rimango con la cosa.</p>
<p class="q"><span class="q">Burnier: </span>Sì, ma la domanda stessa è un allontanamento dal fatto di rimanere con la cosa.</p>
<p class="k"><span class="k">Krishnamurti: </span>Naturalmente.</p>
<p class="q"><span class="q">Jayakar: </span>C’è un’emozione di intenso dolore, e un’osservazione che impedisce che questo dolore venga disperso da un qualsiasi movimento che ce ne distolga. In un momento di crisi c’è un’intensità di energia: per restare con essa totalmente l’unico atto possibile è il rifiuto di allontanarsene. Il mio discorso è valido?</p>
<p class="q"><span class="q">Burnier: </span>Questo non significa forse che possiamo soltanto osservare ogni movimento che se ne allontani, senza indicare il modo in cui rimanervi assieme?</p>
<p class="q"><span class="q">Jayakar: </span>Il dolore insorge e vi colma. Questo è il modo in cui agisce quando è qualcosa di molto profondo. Come si dovrà agire su di esso? Qual è l’atto che gli permetterà di fiorire senza disperdersi?</p>
<p class="k"><span class="k">Krishnamurti: </span>Ciò accade se vi colma realmente, se il vostro intero essere è ricolmo di quella straordinaria energia che si chiama dolore e non ne evadete; ma il momento che ve ne allontanate in una direzione qualsiasi, c’è una dispersione di quella energia. Siete assolutamente colmi di quell’energia chiamata dolore, o esiste una parte di voi, un qualche vostro recesso, dove c’è una via di scampo?</p>
<p class="q"><span class="q">Burnier: </span>Credo che ci sia sempre una via di scampo perché si ha paura di qualsiasi cosa riempia il nostro intero essere. Credo che quel timore sia presente.</p>
<p class="k"><span class="k">Krishnamurti: </span>Così, il dolore non ha colmato il vostro essere.</p>
<p class="q"><span class="q">Burnier: </span>No, è così.</p>
<p class="k"><span class="k">Krishnamurti: </span>Questo è un fatto. Così non tenete dietro al dolore ma alla paura. La paura di quello che potrebbe succedere, ecc. Così esaminate la paura, dimenticate il dolore ed esaminate la paura.</p>
<p class="q"><span class="q">Deshpande: </span>L’impiego della parola “olistico” implica la realtà. La realtà stessa è il tutto.</p>
<p class="k"><span class="k">Krishnamurti: </span>No, no. Signore, cerchiamo di capire il significato della parola “olistico”. Intero (whole) significa sano, fisicamente sano. Quindi significa equilibrio, sia mentale che fisico, e da qui nasce l’idea di sacro (holy). Tutto questo è implicito nella parola “olistico” o “intero”.</p>
<p class="q"><span class="q">Deshpande: </span>Questo risulta chiaro per la prima volta.</p>
<p class="k"><span class="k">Krishnamurti: </span>Quando godete di un’ottima salute, e quando il cervello sia emotivamente che intellettualmente è in uno stato di equilibrio, libero da scattosità e da movimenti nevrotici, è sacro. Questo è l’atteggiamento olistico. Se vi sono scattosità, un’idiosincrasia, una credenza, non è integro – così fate pulizia, non parlate dello stato olistico. Lo stato olistico si stabilisce quando vi è equilibrio, salute.</p>
<p class="q"><span class="q">S. Patwardhan: </span>Ecco dove nasce il dilemma. Voi dite di tener dietro al frammento. Ma a meno di vedere il frammento olisticamente... </p>
<p class="k"><span class="k">Krishnamurti: </span>Non vi preoccupate dell’olistico.</p>
<p class="q"><span class="q">S. Patwardhan: </span>Allora, in che modo si dovrà osservare il frammento? Allora, quale processo vi è coinvolto? Cosa viene prima?</p>
<p class="k"><span class="k">Krishnamurti: </span>Lo sto facendo. Non so nulla dell’olistico. Non so nulla. Conosco il significato della parola, la descrizione della parola, quello che comunica, ma questo non è il fatto. Il fatto è che io sono un frammento, lavoro, vivo, agisco per frammenti, secondo me stesso. Non so nulla di quell’altra cosa.</p>
<p class="q"><span class="q">Wilhelm: </span>Questo ci riporta alla domanda iniziale: Qual è il senso della vostra parola facendo astrazione dalla nostra comunicazione attuale? Nella mia vita quotidiana, il ricordo di quanto voi dite, che uno non dovrebbe mai soffrire, ha un senso quando sto soffrendo?</p>
<p class="k"><span class="k">Krishnamurti: </span>No, sto soffrendo. È tutto quello che so. È un fatto. Sto soffrendo perché ho un’immagine di me stesso. Ho scoperto quell’immagine da me, oppure è K ad avermi detto che chi soffre è l’immagine? È molto importante chiarire questo punto. È la descrizione che ha creato l’immagine, oppure io so che l’immagine esiste?</p>
<p class="q"><span class="q">S. Patwardhan: </span>Uno sa che l’immagine esiste.</p>
<p class="k"><span class="k">Krishnamurti: </span>Va bene. Se l’immagine esiste, mi interesso all’immagine, non al modo di liberarmene, non al modo di considerare l’immagine olisticamente, Non ne so nulla.</p>
<p class="q"><span class="q">S. Patwardhan: </span>“Considerare l’immagine”, sembra implicare il concetto di Mistico”.</p>
<p class="k"><span class="k">Krishnamurti: </span>No, non so nulla di un tale concetto. So soltanto che ho un’immagine. Non mi atterrò a nulla che non sia il frammento, “ciò che è” – l’olistico è un nonfatto.</p>
<p class="q"><span class="q">S. Patwardhan: </span>Questo risulta chiarissimo. Ma in che modo lo si debba considerare, in che modo sostenere in sé il dolore totalmente? È qui che sorge il problema.</p>
<p class="q"><span class="q">Jayakar: </span>Questa è una sua affermazione.</p>
<p class="k"><span class="k">Krishnamurti: </span>Quale?</p>
<p class="q"><span class="q">S. Patwardhan: </span>“Totalmente”. Questa è una vostra affermazione.</p>
<p class="k"><span class="k">Krishnamurti: </span>Naturalmente. Ma respingetela pure.</p>
<p class="q"><span class="q">S. Patwardhan: </span>Allora non sussiste problema, perché uno osserva determinati sintomi del dolore. Lo si osserva e ha termine. Questo processo continua, non ho bisogno che sia K a dirmelo. Questo lo so; osservare qualcosa a quel livello, qualunque cosa appaia nella coscienza, l’osservarla e il suo acquietarsi.</p>
<p class="q"><span class="q">A. Patwardhan: </span>La discussione ha avuto inizio con la questione cruciale dell’autorità. Il punto essenziale per il quale abbiamo avviato questa discussione sull’autorità sta nel fatto che noi diamo valore di autorità a quanto avete detto, perciò questo fatto crea una barriera.</p>
<p class="k"><span class="k">Krishnamurti: </span>È ovvio.</p>
<p class="q"><span class="q">Deshpande: </span>Sento che manca qualcosa.</p>
<p class="k"><span class="k">Krishnamurti: </span>Sentite, signore, da tutto questo sta emergendo qualcosa di molto interessante. State imparando o avete un’intuizione diretta? L’apprendimento implica l’autorità. State imparando e operando a partire dall’apprendimento? Imparo la matematica, la tecnologia e così via, e a partire da quella conoscenza divento un ingegnere e agisco. Oppure mi inserisco in un’attività, agisco e imparo. In entrambi i casi si tratta dell’accumulazione della conoscenza e dell’agire a partire dalla conoscenza –  la conoscenza diventa l’autorità. Delle due l’una: o accumulate la conoscenza e agite, oppure intraprendete un’attività, operate e imparate. Entrambi sono modi di agire conformi alla conoscenza. Così la conoscenza diventa l’autorità, che si tratti dell’autorità del medico, dello scienziato, dell’architetto, oppure del guru che dice: “Io so” – e questa è la sua forma di autorità. Ora, sopraggiunge qualcuno e dice: “Guardate, l’agire in modo conforme alla conoscenza è una prigione; non sarete mai liberi; non riuscirete a innalzarvi attraverso la conoscenza”. E una persona come K vi dice: “Abbiate una prospettiva diversa, osservate l’azione con intuito – non accumulate la conoscenza per poi agire, bensì l’intuizione e l’azione”. In questo non c’è nessuna autorità.</p>
<p class="q"><span class="q">Jayakar: </span>Avete usato la parola “intuizione”. Qual è il significato reale di questa parola?</p>
<p class="k"><span class="k">Krishnamurti: </span>Avere capacità di penetrazione in qualcosa; afferrare la cosa all’istante; ascoltare attentamente. Vedete, voi non ascoltate, insisto su questo. Voi agite secondo un apprendimento; vale a dire, nell’apprendimento c’è un’accumulazione di informazione, di conoscenza e voi agite in modo conforme a quella conoscenza, con abilità o senza abilità. Questo è imparare; l’accumulare conoscenza e l’agire a partire da essa. Poi c’è l’apprendimento dalla pratica, che corrisponde al precedente. Entrambi sono modi di agire che si fondano sulla conoscenza. In tal modo la conoscenza diventa l’autorità, e dove c’è autorità ci deve essere repressione. Non ci sarà alcuna ascesa attraverso quel processo; è meccanico. Riuscite a vederli entrambi come processi meccanici? Se lo vedete, questa è intuizione. Di conseguenza, il vostro agire non parte più dalla conoscenza; ma dalla consapevolezza delle implicazioni della conoscenza e dell’autorità. Il vostro agire è completamente diverso.</p>
<p>Così, a che punto siamo? La conoscenza di se stessi e la parola di K. Se ci muoviamo insieme, allora quella non è più. È molto semplice. Vi state muovendo.</p>
<p class="q"><span class="q">Jayakar: </span>La parola di K e il movimento in accordo con quella parola sono essenziali? La rivelazione può avvenire senza la parola?</p>
<p class="k"><span class="k">Krishnamurti: </span>D’accordo. K dice; “Siate una luce per voi stessi”. Questo non significa che voi diventiate l’autorità. K dice: “Nessuno vi ci può condurre; non potete sollecitarla”. K dice: “Potreste ascoltare K all’infinito per il prossimo milione di anni senza riuscire a raggiungerla”. Ma egli dice: “Siate per voi stessi una luce”, e olisticamente voi vedete la cosa. L’autoconoscenza è una delle cose più difficili perché nell’osservazione di me stesso vengo a una conclusione circa quanto sto vedendo; e l’osservazione successiva avviene attraverso quella conclusione. Sarà possibile osservare la collera del momento senza giungere a una conclusione, senza giudicarla giusta, ingiusta, buona, cattiva? È possibile osservare olisticamente? L’autoconoscenza non è conoscere se stessi, ma conoscere ogni movimento del pensiero. Perché il sé è il pensiero, l’immagine, l’immagine di K e l’immagine dell’“io”. Così, osservate ogni movimento del pensiero, senza mai lasciarne passare uno senza rendervi conto di che cos’è. Provate. Fatelo, e vedrete cosa accade. Questo fa i muscoli al cervello.</p>
<p class="q"><span class="q">S. Patwardhan: </span>Potreste affermare che in un unico pensiero si trovi l’essenza del sé?</p>
<p class="k"><span class="k">Krishnamurti: </span>Sì. Direi “sì”. Vedete, il pensiero è paura, il pensiero è piacere, il pensiero è dolore. E il pensiero non è amore. Il pensiero non è compassione.</p>
<p>L’immagine che il pensiero ha creato è il “me”. Il “me” è l’immagine. Non c’è differenza tra “me” e l’immagine. L’immagine sono io. Ora, sto osservando l’immagine che è me, che è, tanto per dire: “Voglio raggiungere il nirvana”, il che significa che sono avido. Questo è tutto. Invece di desiderare il denaro, voglio quell’altra cosa. Si tratta di avidità. Così esamino l’avidità. Cos’è l’avidità? “Il di più”? Ciò significa che voglio trasformare quel che è in qualcosa di più, qualcosa di più grande. Quindi si tratta di avidità. Così dico: “Perché, dunque, sto facendo questo?”. “Perché voglio di più?”. Ciò si deve alla tradizione, all’abitudine, alla reazione meccanica del cervello? Voglio scoprirlo. Posso scoprirlo con un unico sguardo oppure per gradi. Posso osservarlo con un unico sguardo soltanto se non ho un movente, perché il movente è il fattore della distorsione. L’autoconoscenza è cosa del massimo interesse perché voi stessi potreste essere l’universo – non l’universo teorico ma l’universo globale. Voglio conoscere me stesso perché vedo con molta chiarezza che, se non mi conosco, qualunque cosa io dica è senza senso, è corrotta – non è un modo di dire, io vedo che è corruzione. Il mio agire è un agire corrotto e io non voglio vivere una vita corrotta. Vedo che devo conoscere me stesso. Per conoscere me stesso osservo; osservo i miei rapporti con voi, con mia moglie, con mio marito. In quell’osservare vedo me stesso riflesso in quel rapporto.</p>
<p>Voglio mia moglie perché desidero il sesso; perché voglio il suo conforto; si prende cura dei miei figli; fa da mangiare; io ne dipendo. Così, nel mio rapporto con lei, scopro il principio del piacere, il principio della dipendenza, il principio del benessere e così via. Osservo tutto questo senza il passato, senza venire ad alcuna conclusione? Il mio esame è scrupoloso? Nel momento che uno dice: “Sii una luce per te stesso”, ogni autorità svanisce, compresa l’autorità della Gita, dei guru, degli ashrama. Il problema sarebbe realmente interessante per se stesso. Se io sono luce a me stesso, quali sono i miei rapporti nel senso politico, economico, sociale? Ma voi non vi ponete queste domande. Sono luce a me stesso – andate avanti, risolvete la cosa – sono luce a me stesso. Questo lo vedo con molta chiarezza. Non mi affido ad autorità alcuna, non ho una guida. Quale sarà, allora, il mio comportamento in relazione alla tirannide, la tirannide del guru, degli ashrama? Essere luce a se stessi significa essere olistici. Tutto ciò che non è olistico è corruzione. Un uomo olistico non ha rapporti con la corruzione.</p>

<h1>2. La fine dell’identificazione</h1>
<p class="q"><span class="q">Jayakar: </span>Vogliamo discutere il problema della coscienza e del rapporto della coscienza con le cellule cerebrali? Hanno in comune la stessa natura, oppure c’è qualcosa che dà loro identità distinte?</p>
<p class="k"><span class="k">Krishnamurti: </span>Ecco una domanda interessante. Cominciate voi.</p>
<p class="q"><span class="q">Jayakar: </span>Nella sua accezione tradizionale, la parola “coscienza” comprende ciò che si trova di là dall’orizzonte.</p>
<p class="q"><span class="q">A. Patwardhan: </span>Giustissimo. Il cervello non è altro che un agglomerato di cellule, una foresta di cellule, e tuttavia ogni cellula dipende dalle altre benché di fatto ognuna di esse sia in grado di funzionare in modo autonomo. Così potremmo porci la domanda: Com’è possibile conoscere la somma totale dell’intera coscienza, di tutte le cellule? Esiste un fattore di coordinamento? Il cervello non è altro che un risultato? Un’ulteriore domanda è questa: Che cos’è primario e che cos’è secondario? Viene prima la coscienza e poi il cervello, o prima viene il cervello e poi la coscienza?</p>
<p class="k"><span class="k">Krishnamurti: </span>Permettete una domanda: Che cosa intendete con la parola “coscienza”? Partiamo dall’inizio: Che cos’è la coscienza? Cosa significa “essere consapevoli di”? Voglio essere certo che diamo entrambi alla parola lo stesso significato. Per esempio, uno è consapevole del microfono. Ne sono consapevole e perciò uso la parola “microfono”. Così, quando siete consapevoli di qualcosa comincia l’atto del nominare; quindi le simpatie e le antipatie. Perciò “coscienza” significa essere a conoscenza di, essere consapevoli di, rendersi conto della sensazione, della conoscenza, dei contatti.</p>
<p class="q"><span class="q">A. Patwardhan: </span>Penso che la coscienza sia anteriore alla sensazione. Rappresenta il terreno, e in qualunque momento sono consapevole di una sua parte attraverso la sensazione; penso che la coscienza sia molto più ampia. Io mi accorgo di essere consapevole soltanto di una parte di qualcosa che ha una vastità immensa. Non sono consapevole dell’intero campo. Perciò non voglio limitare la coscienza a qualcosa che sia presente tutto il tempo. La mia consapevolezza potrà non essere molto ampia, ma la coscienza può essere considerata come qualcosa di molto più esteso.</p>
<p class="k"><span class="k">Krishnamurti: </span>Qual è il rapporto tra la coscienza e le cellule cerebrali? Pupul si è servita del termine “coscienza”, e ha chiesto quale sia il rapporto tra il cervello e la coscienza. Io vi domando: Qual è questo rapporto? </p>
<p class="q"><span class="q">Jayakar: </span>Quando K dice che il contenuto della coscienza è la coscienza, questo implicherebbe il fatto che il contenuto delle cellule cerebrali sia la coscienza. Se esiste un campo al di fuori delle cellule cerebrali che è anch’esso coscienza, allora dovete ammettere che tutto quell’insieme è coscienza. Ma non potete dire poi che il contenuto della coscienza è la coscienza.</p>
<p class="k"><span class="k">Krishnamurti: </span>Questo punto è chiaro? Ho detto che il contenuto della coscienzaè  la coscienza.</p>
<p class="q"><span class="q">A. Patwardhan: </span>“Il contenuto della coscienza è la coscienza” è un’affermazione che non tiene conto di colui che percepisce, che non è in rapporto con lui. È un’asserzione sulla coscienza, non la vostra o la mia coscienza.</p>
<p class="k"><span class="k">Krishnamurti: </span>Questo è vero. Perciò quello che è fuori dal campo della coscienza non è il suo contenuto.</p>
<p class="q"><span class="q">Jayakar: </span>Nel momento in cui postulate qualcosa fuori dalla coscienza, postulate una condizione che potrebbe come non potrebbe esistere. </p>
<p class="q"><span class="q">A. Patwardhan: </span>Il conosciuto sarebbe una parte della nostra coscienza, essendo la coscienza il contenuto?</p>
<p class="q"><span class="q">Jayakar: </span>La differenza principale tra la posizione di K e quella Vedantica è che K usa la parola “coscienza” in un’accezione molto particolare. La posizione Vedantica è questa: la coscienza è ciò che esiste prima che esista ogni altra cosa.</p>
<p class="q"><span class="q">A. Patwardhan: </span>Fondamentalmente, l’origine dell’esistenza è un’immensa illimitata energia che essi chiamano “Chaitanya”. “Chaitanya” è l’energia, l’origine. Essi affermano che esiste questa fonte di energia, alla quale dànno il nome di “Chit’. La posizione Buddista non ne parla affatto. Essa rifiuta di farvi il minimo accenno. La posizione Buddista, quindi, non ci mette in grado di dare una risposta alla nostra indagine. Il Buddhista dirà: “Non parlatene, qualunque cosa ne diciate sarà un discorso teorico, e i processi teorici non sono intesi per la realtà pratica”.</p>
<p class="k"><span class="k">Krishnamurti: </span>“L’ignoranza non ha principio, ma ha un termine. Non indagate l’origine dell’ignoranza ma scoprite come porle termine”.</p>
<p class="q"><span class="q">A. Patwardhan: </span>Ci siamo imbattuti all’improvviso in qualcosa che ha un peso.</p>
<p class="k"><span class="k">Krishnamurti: </span>Vero, signore, una giusta osservazione.</p>
<p class="q"><span class="q">A. Patwardhan: </span>I Buddisti dicono: “Non esiste la coscienza come fatto generale. L’ignoranza non ha principio. L’ignoranza può aver termine. Non indaghiamo le origini dell’ignoranza perché sarebbe un fatto teorico, sarebbe tempo sprecato. Ma come è possibile porre termine all’ignoranza? L’ignoranza e la coscienza”. La coscienza come ignoranza è un punto che dovremo investigare.</p>
<p>I seguaci del Vedanta vi diranno che l’origine alla quale vi riferite come ignoranza ha la stessa natura del Sat, della Chit e dell’Anand. Si rinnova continuamente; si realizza continuamente; e l’intero processo della nascita, della morte, del decadimento è un movimento che ne fa parte. Penso che chi non accetti la posizione Buddista, non accetterà facilmente quanto voi dite, che l’origine è ignoranza e che si tratta di un processo che si sostiene in maniera autonoma. Rintracciare l’inizio è impossibile, ma lo si può portare a un termine. Ho enunciato le due posizioni, e queste due posizioni sono in conflitto.</p>
<p class="k"><span class="k">Krishnamurti: </span>Diciamo semplicemente che l’ignoranza non ha inizio; lo si può riscontrare in noi stessi, rendersene conto entro i confini della coscienza, entro quel campo.</p>
<p class="q"><span class="q">Jayakar: </span>Se si trova entro quel campo, possiede allora un’esistenza indipendente dalle cellule del cervello che di essa contengono memoria? Il punto di vista scientifico è questo: mentre le cellule del cervello e le loro attività sono misurabili, la coscienza non è misurabile, e perciò le due entità non sono sinonime.</p>
<p class="k"><span class="k">Krishnamurti: </span>Aspettate un momento. Quel che state dicendo è che le cellule cerebrali e il loro movimento sono misurabili, ma che la coscienza non è misurabile.</p>
<p class="q"><span class="q">A. Patwardhan: </span>Posso suggerire qualcosa? Quando guardiamo attraverso un telescopio potentissimo, noi vediamo l’estensione del cosmo secondo la profondità di cui quello strumento è capace. Se avremo uno strumento più potente ancora, la nostra visione sarà più ampia. Anche se la misuriamo, quella misurazione sarà relativa soltanto allo strumento che è un elemento relativo. La coscienza è incommensurabile nel senso che non esistono strumenti coi quali metterla in relazione. La coscienza è qualcosa di cui non si può dire che sia misurabile o incommensurabile. Di conseguenza, la coscienza è qualcosa sulla quale non si può affermare nulla.</p>
<p class="k"><span class="k">Krishnamurti: </span>Questo è vero. La coscienza non è misurabile. Quel che Pupul sta chiedendo è questo: Fuori dalla coscienza così come la conosciamo, esiste una condizione che non abbia rapporto con questa coscienza?</p>
<p class="q"><span class="q">Jayakar: </span>Esiste una condizione non divisibile, non conoscibile, non accessibile all’interno delle cellule cerebrali?</p>
<p class="k"><span class="k">Krishnamurti: </span>Ci siete, Achyutji? Non conoscibile nel senso di non riconoscibile; qualcosa di completamente nuovo.</p>
<p class="q"><span class="q">A. Patwardhan: </span>Ci sto arrivando. Dico che la coscienza così come la conosciamo è la fonte di ogni ricordo recente e di ogni ricordo che l’uomo abbia avuto nel passato. Le cellule del cervello riconosceranno qualunque cosa emerga dalla memoria della razza; qualunque cosa rientri nel campo del passato, che provenga da ciò che è stato conosciuto. </p>
<p class="q"><span class="q">Jayakar: </span>I milioni di anni del conosciuto.</p>
<p class="q"><span class="q">A. Patwardhan: </span>Perfino le memorie più remote dell’uomo, il cervello potrebbe riuscire a ricordarle.</p>
<p class="k"><span class="k">Krishnamurti: </span>Un momento, non complicate la cosa. Abbiamo detto che il conosciuto è la coscienza – il contenuto della coscienza è il conosciuto. Ora, esiste qualcosa fuori di questo, qualcosa di non conosciuto, di completamente nuovo e che non sia già presente nelle cellule cerebrali? Se è fuori dal conosciuto, è riconoscibile? – perché se è riconoscibile si trova ancora nel campo del conosciuto. È accessibile soltanto quando il processo del riconoscere e dell’esperimentare hanno termine. Voglio attenermi a questo. Pupul ha chiesto: Si trova nel conosciuto o fuori dal conosciuto; e se è fuori dal conosciuto, si trova già nelle cellule cerebrali? Se si trova nelle cellule cerebrali, è di nuovo il conosciuto perché le cellule cerebrali non possono contenere qualcosa di nuovo. Nel momento in cui si trova nelle cellule cerebrali, è tradizione.</p>
<p>Mi piace di scavare in profondità. Fuori dal cervello, esiste qualcos’altro. Questo è tutto. Io dico che c’è. Ma ogni processo di riconoscimento, d’esperienza, è sempre nel campo del conosciuto, e ogni movimento delle cellule cerebrali per allontanarsi dal conosciuto, nel tentativo di esplorare l’altro è ancora il conosciuto.</p>
<p class="q"><span class="q">Frydman: </span>Come fate a sapere che c’è qualcosa?</p>
<p class="k"><span class="k">Krishnamurti: </span>Non potete saperlo. C’è uno stato in cui la mente non riconosce nulla. C’è uno stato nel quale il riconoscere e l’esperimentare, che sono l’attività del conosciuto, hanno termine del tutto.</p>
<p class="q"><span class="q">A. Patwardhan: </span>In che modo si differenzia da uno stato che fa parte del processo del riconoscere, dell’esperimentare?</p>
<p class="q"><span class="q">Jayakar: </span>E di natura diversa?</p>
<p class="k"><span class="k">Krishnamurti: </span>Vedete, l’organismo, le cellule cerebrali giungono a una fine. Tutto l’insieme crolla; ci si trova in uno stato completamente diverso.</p>
<p class="q"><span class="q">Jayakar: </span>Permettetemi di porvi la domanda in un altro modo. Quando dite che tutti i processi di riconoscimento giungono a un termine, pur trattandosi di uno stato di vitalità, si prova un sentimento di esistenza, dell’esserci?</p>
<p class="k"><span class="k">Krishnamurti: </span>Le parole “esistenza” e “essere” non sono pertinenti. </p>
<p class="q"><span class="q">A. Patwardhan: </span>Che differenza c’è col sonno profondo?</p>
<p class="k"><span class="k">Krishnamurti: </span>Non so cosa vogliate intendere con “sonno profondo”.</p>
<p class="q"><span class="q">A. Patwardhan: </span>Nel sonno profondo i processi di riconoscimento e di registrazione sono per il momento sospesi del tutto.</p>
<p class="k"><span class="k">Krishnamurti: </span>E una cosa completamente diversa.</p>
<p class="q"><span class="q">Jayakar: </span>Cosa accade dei sensi nello stato di cui parlavate poc’anzi?</p>
<p class="k"><span class="k">Krishnamurti: </span>I sensi rimangono tèmporaneamente inattivi.</p>
<p class="q"><span class="q">Jayakar: </span>Non sono in funzione?</p>
<p class="k"><span class="k">Krishnamurti: </span>In quello stato potrò grattarmi – mi seguite – ci sono delle mosche e mi si appoggiano sopra. Questa è l’attività dei sensi, ma non incide su quello stato.</p>
<p class="q"><span class="q">Frydman: </span>La consapevolezza che vi state grattando è presente.</p>
<p class="k"><span class="k">Krishnamurti: </span>Questo è un fatto naturale. Su questo punto dovete procedere con la massima prudenza. Ogni attività del conosciuto, ogni attività, potenziale o non potenziale, si trova nel campo del conosciuto. Voglio essere del tutto sicuro che voi e io stiamo intendendo la stessa cosa. Cioè: quando il contenuto della coscienza con le sue esperienze, le sue esigenze, il suo ardente desiderio di qualcosa di nuovo, ivi compreso il suo desiderio della libertà dal conosciuto giungono definitivamente a un termine, soltanto allora l’altra modalità viene in essere. Il primo stato ha una motivazione; il secondo non ha motivazioni. La mente non può giungervi attraverso la motivazione. La motivazione è il conosciuto. Così, è possibile che la mente giunga a un punto finale che dice: “Esaminare la motivazione non serve a nulla, so come portarla a un termine, l’ignoranza è parte del contenuto, l’ignoranza è parte di questa richiesta di esperimentare di più?”. Quando questa mente giunge alla fine – una fine non causata dallo sforzo cosciente nel quale sono presenti la motivazione, la volontà, una direttiva – allora l’altra cosa è lì.</p>
<p class="q"><span class="q">Frydman: </span>L’altra cosa è lì. Nella situazione in cui ci troviamo ora, ne avete esperienza?</p>
<p class="k"><span class="k">Krishnamurti: </span>Naturalmente, vedo la vostra camicia, ovviamente ne vedo il colore. I sensi sono in attività. Il riconoscimento funziona normalmente. L’altra cosa è presente. Non è una dualità.</p>
<p class="q"><span class="q">Frydman: </span>La conoscenza ne fa parte?</p>
<p class="k"><span class="k">Krishnamurti: </span>No. Devo procedere con molta prudenza. Lo so dove volete arrivare. Voglio affrontare la cosa con molta semplicità. Vedo il colore; i sensi sono in attività...</p>
<p class="q"><span class="q">A. Patwardhan: </span>Anche il tentativo di tradurre quello che state dicendo è un modo per impedirsi di giungervi perché costituirebbe immediatamente una dualità. Quando dite qualcosa, una qualsiasi attività della mente è sempre un ostacolo che ne allontana.</p>
<p class="k"><span class="k">Krishnamurti: </span>Achyutji, cosa state cercando di dire?</p>
<p class="q"><span class="q">A. Patwardhan: </span>Sto facendo notare le difficoltà che insorgono nel comunicare. Credo che una comunicazione circa quell’altro stato non sia possibile. Io cerco di comprendere lo stato cosciente della mente dell’uomo che mi sta parlando. Su quali basi mi dice che e”è qualcosa?</p>
<p class="k"><span class="k">Krishnamurti: </span>La base è questa: quando non c’è alcuna attività del riconoscere dell’esperimentare, del motivare, ha luogo la libertà dal conosciuto.</p>
<p class="q"><span class="q">Frydman: </span>Che è conoscenza pura senza identificazione.</p>
<p class="k"><span class="k">Krishnamurti: </span>Lo state spiegando con altre parole. Questa attività, per il momento, è giunta a un termine. Questo è tutto.</p>
<p class="q"><span class="q">Frydman: </span>L’attività che la riconosce. Dov’è che interviene l’elemento tempo? Esiste un tempo diverso?</p>
<p class="k"><span class="k">Krishnamurti: </span>Ricominciamo daccapo. Il cervello funziona nel campo del conosciuto; in quella funzione c’è il riconoscere. Ma quando il cervello, la vostra mente, sono completamente calmi, voi non vedete la vostra mente calma. Non c’è alcuna consapevolezza del fatto che la vostra mente è calma. Se lo sapete, non è calma, poiché allora c’è un osservatore che dice: “Io so”. La calma di cui stiamo parlando non è riconoscibile, non è sperimentabile. Ed ecco giungere qualcuno che vuole dirvi questo attraverso la comunicazione verbale. Nel momento che lui, questa entità, entra nella comunicazione, la mente calma non è più. Osservatela. Qualcosa ne viene fuori. È li per l’uomo. Non dico che sia sempre lì. È lì per l’uomo che comprende il conosciuto. È lì e non si allontana mai; e benché la comunichi, egli sente che non ci ha mai lasciati, è lì.</p>
<p class="q"><span class="q">Frydman: </span>Perché usate la parola “comunicare”?</p>
<p class="k"><span class="k">Krishnamurti: </span>Questa è comunicazione.</p>
<p class="q"><span class="q">Frydman: </span>Chi comunica? Voi mi avete parlato appena adesso.</p>
<p class="k"><span class="k">Krishnamurti: </span>Appena adesso? Le cellule cerebrali hanno acquisito la conoscenza del linguaggio. Sono le cellule cerebrali che comunicano. </p>
<p class="q"><span class="q">Frydman: </span>Il cervello contiene l’osservatore suo proprio. </p>
<p class="k"><span class="k">Krishnamurti: </span>Il cervello stesso è l’osservatore e l’agente.</p>
<p class="q"><span class="q">Frydman: </span>Ora, qual è il rapporto tra quello e questo?</p>
<p class="k"><span class="k">Krishnamurti: </span>In via del tutto sperimentale, direi che non esiste alcun rapporto. Il fatto è questo: le cellule cerebrali contengono il conosciuto, e quando il cervello è in perfetto equilibrio, assolutamente tranquillo, non c’è alcuna asserzione verbale o comunicazione – il cervello è perfettamente silenzioso. Allora, qual è il rapporto tra il cervello e quell’altra cosa?</p>
<p class="q"><span class="q">Frydman: </span>Per quale magia, con quali mezzi, la condizione di una mente silenziosa crea un ponte? Come si fa a costruire un ponte permanente tra il cervello e quella cosa, e fare che il ponte sussista?</p>
<p class="k"><span class="k">Krishnamurti: </span>Se uno vi dice: “Non lo so”, cosa risponderete?</p>
<p class="q"><span class="q">Frydman: </span>Lo avete ereditato attraverso un qualche karma o qualcuno ve l’ha dato.</p>
<p class="k"><span class="k">Krishnamurti: </span>Ricominciamo daccapo. È per un caso che un simile evento possa accaderci, è un fatto eccezionale? Di questo stiamo discutendo ora.</p>
<p>Se si tratta di un miracolo, potrà accadere anche a voi? Non è un miracolo; non è una cosa concessa dall’alto così che uno possa chiedersi: Com’è che questo succede a questa persona e non a quell’altra – giusto?</p>
<p class="q"><span class="q">Frydman: </span>Cosa possiamo fare?</p>
<p class="k"><span class="k">Krishnamurti: </span>Dico che non potete fare nulla – il che non significa non fare nulla!</p>
<p class="q"><span class="q">Frydman: </span>Quali sono questi due significati della parola “nulla”?</p>
<p class="k"><span class="k">Krishnamurti: </span>Vi spiegherò i due significati della parola “nulla”: il primo si riferisce al desiderio di avere esperienza di “Quello”, di riconoscere “Quello” e di restare tuttavia inerti rispetto a “Quello”. Il secondo significato è di non fare nulla nell’altro senso, è di vedere o di essere consapevoli, in un modo non teorico ma reale, del conosciuto.</p>
<p class="q"><span class="q">Frydman: </span>Voi dite, “Non fate nulla, osservate soltanto”.</p>
<p class="k"><span class="k">Krishnamurti: </span>Se preferite mettetela così.</p>
<p class="q"><span class="q">Frydman: </span>Fa’ sì che l’illuminazione diventi operativa.</p>
<p class="k"><span class="k">Krishnamurti: </span>Questo problema dovete trattarlo con estrema delicatezza. Dovete trattarlo con molta delicatezza – il cibo, i discorsi – e quando il corpo e l’intelligenza acquistano una grande sensibilità, i giorni e le notti scorrono facilmente. Vi accorgete che si muore a ogni istante. Ho risposto alla vostra domanda, o almeno con un buon grado di approssimazione?</p>
<p class="q"><span class="q">Jayakar: </span>Non avete risposto in un senso specifico.</p>
<p class="k"><span class="k">Krishnamurti: </span>Per dirla in altri termini: Chiameremo “Quello”, per il momento, l’energia infinita mentre l’altra, l’energia creata dalla lotta e dal conflitto – è completamente diversa da “Quello”. Quando” non c’è più conflitto di sorta, l’energia infinita si rinnova continuamente. L’energia che si esaurisce è quella che conosciamo. Che rapporto c’è tra l’energia che si esaurisce e “Quello”? Nessuno.</p>

<h1>3. Quali profondità ci è dato raggiungere?</h1>
<p class="q"><span class="q">Jayakar: </span>Signore, quali profondità ci è dato raggiungere?</p>
<p class="k"><span class="k">Krishnamurti: </span>Vogliamo riproporre la domanda in questo modo? Le nostre esistenze sono per lo più molto superficiali: è possibile vivere a grandi profondità e al tempo stesso agire superficialmente? Per la mente è possibile dimorare o vivere a grandi profondità? Non sono sicuro che stiamo tutti chiedendo la stessa cosa. Conduciamo vite superficiali, e la maggior parte di noi ne siamo soddisfatti.</p>
<p class="q"><span class="q">Jayakar: </span>Non ne siamo soddisfatti. Ma non sappiamo come scendere in profondità.</p>
<p class="k"><span class="k">Krishnamurti: </span>La maggioranza di noi si rassegna. Ora, in che modo potrà la mente penetrare fino a grandi profondità? Stiamo forse studiando la profondità in termini di misura? La profondità implica la misura. Voglio mettere in chiaro che non stiamo usando questa parola nel senso della misura o nel senso del tempo, bensì come qualcosa di profondo. Questi termini hanno un significato temporale, ma noi elimineremo del tutto il significato di tempo e misura. Ci stiamo domandando se la mente, che vive in genere in modo superficiale, è in grado di penetrare fino a grandi profondità. La domanda è questa. Io dico che è necessario creare un’energia, un’urgenza, e chiedo: In che modo verrà creata questa energia?</p>
<p class="q"><span class="q">Jayakar: </span>Non conosco altre dimensioni. È necessario creare un’energia penetrante. Come si farà a creare quest’energia, o è una domanda errata?</p>
<p class="k"><span class="k">Krishnamurti: </span>Per il momento lasciamo da parte la parola “energia”. Faccio una vita molto superficiale e vedo, intellettualmente o verbalmente, la bellezza di una vita, di una mente che è discesa molto, molto profondamente in se stessa. Ora, io mi dico che ne vedo la bellezza, ne vedo la qualità, come si fa per ottenerla? Atteniamoci a questo punto, invece di chiamare in ballo l’energia e tutto il resto. In che modo si dovrà agire? La mente è in grado di penetrarvi? Il pensiero può divenire profondo?</p>
<p>Signori, per favore ascoltatemi. Vivo una vita superficiale. Voglio condurre un genere di vita diverso, a grande profondità. Dò per inteso che il termine profondità non indica una misura o il tempo impiegato a discendere, bensì la profondità di ciò che non ha fine, l’incommensurabile; e io intendo trovarlo e con esso vivere. Ora, ditemi che cosa devo fare. Io non lo so. Io vi chiedo se il pensiero che è il tempo, che è il passato, se il pensiero è in grado di penetrare questo abisso.</p>
<p>Prestatemi attenzione. Vedo con molta chiarezza che ogni profondità misurabile si trova sempre entro limiti ristretti. Vedo che la discesa implica il tempo, potrà durare degli anni, e così io mi accorgo intellettualmente, ragionandoci sopra, mi accorgo che la profondità si riferisce a una qualità eterna, incommensurabile, un infinito di cui non si tocca mai il fondo. Non è un concetto. Per me non è un fatto verbale. L’ho soltanto trasposto in parole per voi. Perciò per voi diventa un concetto.</p>
<p class="q"><span class="q">Frydman: </span>State rivolgendo la domanda a me o sono io che faccio la domanda a me stesso?</p>
<p class="k"><span class="k">Krishnamurti: </span>Io faccio la domanda a me stesso e perciò vi chiedo di fare la domanda a voi stessi. Vedo che la mia è una vita superficiale. Questo è ovvio. Così mi dico: Il pensiero è in grado di penetrare questa profondità, dal momento che il pensiero è l’unico strumento che ho?</p>
<p class="q"><span class="q">Interrogatore: </span>In questo caso, non possiamo usare lo strumento.</p>
<p class="q"><span class="q">Burnier: </span>In che modo può accadere che uno trovi questa profondità senza usare lo strumento?</p>
<p class="k"><span class="k">Krishnamurti: </span>Conduco una vita molto, molto superficiale, e voglio scoprire da solo se esista una profondità incommensurabile, e mi accorgo che il pensiero non può raggiungerla perché il pensiero è una misura, il pensiero è il tempo, il pensiero è la reazione del passato; perciò il pensiero non può assolutamente attingervi. Allora, che cosa farà sì che ciò avvenga? Se il pensiero non può raggiungerla, e il pensiero è il solo strumento che l’uomo abbia in suo possesso, allora che cosa dovrà fare? Il pensiero con il suo movimento, con le sue funzioni, ha creato questo mondo superficiale nel quale vivo, al quale appartengo. Questo è ovvio. Ora, è possibile che la mente, senza far uso del pensiero, raggiunga qualcosa di incommensurabile? Non solamente per qualche istante mentre dormo o quando cammino per conto mio, ma vivere là con essa. La mia mente dice che la profondità deve essere trovata, per far sì che la mente ne abbia la stessa qualità devo essere consapevole di quella strana profondità incommensurabile di qualcosa che è senza nome.</p>
<p class="q"><span class="q">Jayakar: </span>In che cosa si deve penetrare, scavare?</p>
<p class="k"><span class="k">Krishnamurti: </span>Io non userei queste parole.</p>
<p class="q"><span class="q">Jayakar: </span>No, signore. Il pensiero è lo strumento della misurazione. Bisogna essere liberi dal meccanismo che produce il misurare.</p>
<p class="k"><span class="k">Krishnamurti: </span>No, no. Su questo punto siate semplice.</p>
<p class="q"><span class="q">Jayakar: </span>Potete indagare che cosa sia il pensiero?</p>
<p class="k"><span class="k">Krishnamurti: </span>Questo l’abbiamo già fatto. Il pensiero è il tempo, il pensiero è la misura, il pensiero è la risposta della memoria, il pensiero è la conoscenza, l’esperienza, il passato, quindi il passato è il tempo. Il pensiero non può che funzionare sempre in modo superficiale. È una cosa semplice.</p>
<p class="q"><span class="q">Jayakar: </span>Quello che avete appena detto si conclude con una grossa astrazione.</p>
<p class="k"><span class="k">Krishnamurti: </span>No.</p>
<p class="q"><span class="q">Jayakar: </span>Ma sì, signore.</p>
<p class="k"><span class="k">Krishnamurti: </span>Non è un’astrazione. È una realtà. Ma che cos’è il pensiero? </p>
<p class="q"><span class="q">Jayakar: </span>Avete detto che il pensiero è il tempo. Questo l’avete estrapolato dal pensiero.</p>
<p class="k"><span class="k">Krishnamurti: </span>Il pensiero non può penetrare la profondità. Questo è tutto. Lasciate la cosa così.</p>
<p class="q"><span class="q">Jayakar: </span>Dal momento che è lo strumento che misura, potete andare a fondo di questo strumento?</p>
<p class="k"><span class="k">Krishnamurti: </span>No, a me interessa la profondità, non il meccanismo della misurazione. Il meccanismo della misurazione è abbastanza ovvio, non ho da rivangare tutto questo.</p>
<p class="q"><span class="q">Jayakar: </span>Se voi dite così, allora io dico: In quale dimensione dovrà uno penetrare? Se il pensiero non lo accettate, e il pensiero è l’unico strumento che conosciamo, in quale dimensione penetrare senza il pensiero?</p>
<p class="k"><span class="k">Krishnamurti: </span>Non si tratta affatto di penetrare.</p>
<p class="q"><span class="q">Jayakar: </span>Allora di cosa?</p>
<p class="k"><span class="k">Krishnamurti: </span>Siamo ancora vincolati dal macchinario da costruzione in nostro possesso, che non è in posizione tale da rivelare l’insondabile condizione nella quale vorremmo vivere, perché il linguaggio è debole. È uno strumento troppo fragile. Dobbiamo avere un linguaggio adatto per occuparci di quella dimensione. Dobbiamo avere lo strumento per comunicare.</p>
<p class="q"><span class="q">Jayakar: </span>Di quale strumento si tratta? Il linguaggio è troppo fragile. Io non posso parlarvi del “come” quando mi trovo in quella condizione.</p>
<p class="k"><span class="k">Krishnamurti: </span>Ci interessa la comunicazione verbale o ci interessa di raggiungere quella profondità?</p>
<p class="q"><span class="q">Interrogatore: </span>So che qualche volta la raggiungo. Come posso parlarvi di quello stato?</p>
<p class="q"><span class="q">Jayakar: </span>Avete detto che non vi servite dello strumento esistente a vostra disposizione, che è il pensiero.</p>
<p class="q"><span class="q">Burnier: </span>Tuttavia penso che Krishnaji abbia messo in rilievo la differenza: che non si tratta tanto di percepirci quello stato in modo occasionale, quanto della maniera di esserci dentro, di viverci dentro.</p>
<p class="k"><span class="k">Krishnamurti: </span>L’appetito viene mangiando. Poiché conduco una vita superficiale, come fanno gli esseri umani, io dico a me stesso che vorrei trovare quella profondità, dove c’è una grande ampiezza e bellezza, qualcosa di immenso. Ora, cosa devo fare? Qual è l’altra operazione o l’altro movimento che deve aver luogo quando il pensiero non è in funzione? Può la mente continuare a essere senza la misura?</p>
<p class="q"><span class="q">Jayakar: </span>La domanda allora si pone così: Quella condizione può verificarsi dove non c’è misura alcuna?</p>
<p class="k"><span class="k">Krishnamurti: </span>Questo è tutto. Avete conosciuto la misura per tutta la vita. Ora, io vi domando: La mente può esistere senza la misura?</p>
<p class="q"><span class="q">Jayakar: </span>Se io vi domandassi “come”, voi direste “no”. La sola cosa che rimane da fare, allora, è di osservare la propria mente che misura, perché non c’è altra via.</p>
<p class="k"><span class="k">Krishnamurti: </span>Questo l’avete fatto? Avete osservato, la mente ha osservato il suo movimento e il suo misurare?</p>
<p class="q"><span class="q">Jayakar: </span>Sì.</p>
<p class="k"><span class="k">Krishnamurti: </span>Il confrontare, il misurare e il finire. Poi cosa?</p>
<p class="q"><span class="q">Jayakar: </span>Poi c’è il silenzio.</p>
<p class="k"><span class="k">Krishnamurti: </span>Voi dite che il movimento del misurare è giunto a un termine. È proprio così? Potete sinceramente, realmente affermare che il movimento di misurazione è giunto a un termine?</p>
<p class="q"><span class="q">Jayakar: </span>Ha avuto termine proprio adesso.</p>
<p class="k"><span class="k">Krishnamurti: </span>Questo non basta. Abbastanza significa che attraverso l’intera mia vita la misurazione ha cessato di esistere.</p>
<p class="q"><span class="q">Jayakar: </span>Come posso saperlo?</p>
<p class="k"><span class="k">Krishnamurti: </span>Voglio scoprirlo. Voglio scoprire se la mia mente che è stata condizionata dal movimento della misurazione – la misurazione è la stessa cosa che il confronto, l’imitazione, il conformismo, un ideale, una resistenza che la protegge dalla nonmisurazione – se la mia mente può dire: “Ora ho compreso l’intero movimento della misurazione e vedo dov’è il suo posto legittimo e dove non ha diritto alcuno di esserci”.</p>
<p class="q"><span class="q">Jayakar: </span>Questo come viene compreso da una mente vuota di pensiero?</p>
<p class="k"><span class="k">Krishnamurti: </span>Se ne accorge. Ve lo dimostro. Per il momento il pensiero l’ha investigato e analizzato, il pensiero ha indagato, si è spinto avanti, ha investigato, e dice di aver visto l’intero movimento della misurazione, e la percezione stessa di quel movimento è la fine di quel movimento. La percezione medesima di esso, cioè il vedere, è l’azione e la fine. Vedere che questo movimento è tempo, è misura, vederne l’intera mappa, la sua natura, la sua struttura, questa percezione stessa agisce nel senso di portarlo a un termine. Così, il vedere è il finire. In tutto ciò non è implicato alcuno sforzo. Voi dite: “Questo l’ho visto”. Ci siete riusciti davvero?</p>

<h1>4. L’azione come attenzione</h1>
<p class="k"><span class="k">Krishnamurti: </span>Mi domando che cosa intendiamo dire quando parliamo di azione. </p>
<p class="q"><span class="q">Frydman: </span>L’azione invariabilmente vuol dire cambiamento.</p>
<p class="k"><span class="k">Krishnamurti: </span>Voglio scoprire il significato delle parole “agire”, “fare”, non “aver fatto” o “che si farà”, tanto nel passato che nel futuro. L’agire avviene sempre nell’attivo presente, non come azione passata o azione futura, bensì come azione che si svolge ora.</p>
<p class="q"><span class="q">Jayakar: </span>Può esserci azione nell’adesso?</p>
<p class="k"><span class="k">Krishnamurti: </span>Voglio scoprire, Pupul, se esiste un’azione che sia continua, che sia, perciò, un movimento perenne senza una causa. Sto esplorando, procedete con me.</p>
<p class="q"><span class="q">Jayakar: </span>Che cosa intendete con la parola azione?</p>
<p class="k"><span class="k">Krishnamurti: </span>L’azione deve necessariamente avere sempre una causa, un motivo, una direzione?</p>
<p class="q"><span class="q">Jayakar: </span>Non si tratta di un problema della mente? L’azione è “fare”. È in relazione a qualcosa. Qual è il movimento dell’azione?</p>
<p class="k"><span class="k">Krishnamurti: </span>Il passato, il presente, e il futuro. Questo lo sappiamo. Che cosa intendiamo per “azione”? Il fare, il fare fisico, l’andare da qui a laggiù, risolvere un problema intellettuale o emotivo? Così, azione significa per noi “operare su”, “operare per mezzo”, oppure “operare da”. Sto solo esplorando. Esiste un’azione che non produca conflitto – all’esterno o all’interno? Esiste un’azione che sia completa, non frammentaria? C’è un’azione il cui movimento non sia in rapporto con l’ambiente, in rapporto con la mia persona o con la comunità? C’è un’azione che sia un movimento fuori del tempo? Tutto questo per me è azione. Ma per noi l’azione è in rapporto con qualcos’altro. L’azione è in rapporto con la comunità nella quale viviamo. Il nostro agire ci viene imposto dalle condizioni economiche, climatiche, personali, ambientali. Si fonda su credenze, ideali e così via. Questo è il tipo di azione che noi conosciamo. Ora, voglio scoprire se esiste un tipo di azione che non sia il risultato della pressione ambientale.</p>
<p class="q"><span class="q">Frydman: </span>L’azione non è un movimento a sé stante. Essere qui o essere è agire.</p>
<p class="k"><span class="k">Krishnamurti: </span>Voglio sapere che cos’è l’azione. Non mi state aiutando. Che cos’è azione, spostarsi da qui a là, tirar via un bambino dalla strada quando sopraggiunge una macchina? Pensare a qualcosa e agire?</p>
<p class="q"><span class="q">Frydman: </span>E la motivazione che conta.</p>
<p class="k"><span class="k">Krishnamurti: </span>La motivazione fa parte dell’azione. Voglio qualcosa e me la procuro. Non mi piacete e agisco, oppure mi piacete e agisco. Questo lo sappiamo. Stiamo cercando di scoprire cosa sia l’azione?</p>
<p class="q"><span class="q">Jayakar: </span>Se è cosa ovvia, allora qual è il fattore che dà impulso a quel movimento?</p>
<p class="k"><span class="k">Krishnamurti: </span>Pupulji, credo che dall’azione dobbiamo eliminare la motivazione. È possibile questo?</p>
<p class="q"><span class="q">Jayakar: </span>Abbiamo dato inizio a qualcosa che è un movimento in una certa direzione. Anche nell’attenzione c’è movimento. Quando si è attenti c’è poco da dormirci sopra. Io adesso vi sto parlando o Maurice vi sta parlando, e vi stiamo ascoltando e non c’è altro movimento fra di noi. La domanda è: In questa condizione, nella quale non c’è altro se non il vedervi, qual è l’elemento che crea la motivazione, che dà l’impulso?</p>
<p class="k"><span class="k">Krishnamurti: </span>Voglio arrivare a qualcosa di molto più profondo. Qual è l’azione che nutre se stessa di energia? Un’azione che sia movimento infinito dotato di infinita energia? Riesco a chiarirvi qualcosa? Io penso che quella sia azione. Sto avanzando con prudenza verso qualcosa. Ho l’impressione che tutte le nostre azioni siano frammentarie. Tutte le nostre azioni sono distruttive: tutte le nostre azioni generano separazione, e da quella separazione nasce il conflitto. Le nostre azioni fanno sempre parte del campo del conosciuto e, perciò, sono legate al tempo e quindi non libere. È così. Ora voglio scoprire se esiste qualche altra forma di azione. Conosciamo l’azione nel campo del conosciuto. Conosciamo l’azione tecnologica, l’azione del pensiero, l’azione del comportamento. Esiste un agire di tipo diverso?</p>
<p class="q"><span class="q">Jayakar: </span>In che modo questa corrente, l’“altra azione”, prende contatto o entra in rapporto con le cellule cerebrali? Se non è in relazione con le cellule cerebrali e con la coscienza, allora sarebbe un sinonimo di Dio.</p>
<p class="k"><span class="k">Krishnamurti: </span>Io sto chiedendo: che cosa è l’azione? Nell’ambito della coscienza, sappiamo benissimo che cos’è l’agire. È contenuto interamente nell’ordine del conosciuto. Penso che un agire di questo tipo debba condurre a numerose forme di frustrazione, di dolore, di disintegrazione. Ora, procediamo adagio. Io mi domando: esiste un’altra qualsiasi forma di azione che non appartenga a questa coscienza con la sua frustrazione, i suoi fallimenti, i suoi dolori, la sua infelicità, la sua confusione? Esiste un agire che sia fuori dal tempo? La mia è una domanda legittima? Si è sempre agito nel campo del conosciuto. Voglio scoprire se c’è un’azione che non sia fonte di attrito. Questo è tutto. So che ogni azione genera qualche forma di attrito. Voglio trovare un’azione non contraddittoria, che non sia causa di conflitto.</p>
<p class="q"><span class="q">A. Patwardhan: </span>Se non ce ne fosse un motivo voi non sareste qui.</p>
<p class="k"><span class="k">Krishnamurti: </span>Questo non significa che questo agire sia logico, che segua un modello preordinato. Obbedire a un modello porta alla completa distruzione del cervello. Un’azione del genere non è che una ripetizione meccanica. Io voglio scoprire un’azione che non sia ripetitiva, che non sia conflittuale, che non sia imitativa, conforme e perciò corrotta.</p>
<p class="q"><span class="q">Frydman: </span>Vivere significa agire sull’ambiente.</p>
<p class="k"><span class="k">Krishnamurti: </span>Perciò, io non dipendo dall’ambiente. Voglio vivere una vita priva dei conflitti per i quali la vita è azione. E mi accorgo che la vita ha sempre in sé il conflitto. E voglio trovare una maniera di vivere che sia agire nella quale non ci sia conflitto. Il conflitto significa imitazione, acquiescenza e obbedire a un modello allo scopo di non entrare in conflitto, e questo è un modo di vivere meccanico. Riusciremo a trovare un modo di vivere nel quale non ci sia ombra di imitazione, di acquiescenza, di repressione? In primo luogo, non si tratta di “trovare”, cancelliamo la parola “trovare”. È un vivere adesso, oggi, nel quale non c’è conflitto.</p>
<p class="q"><span class="q">Frydman: </span>Un’azione del genere non potrebbe essere disastrosa?</p>
<p class="k"><span class="k">Krishnamurti: </span>Non sarebbe disastrosa. La mia intelligenza, guardando tutte le azioni nell’ambito del conosciuto, osservandole, considerandole con attenzione, la mia intelligenza si pone questa domanda. L’intelligenza è adesso al lavoro.</p>
<p class="q"><span class="q">A. Patwardhan: </span>La mia intelligenza mi insegna che io non posso far del male a qualcuno senza danneggiare me stesso in modo molto più grave. Al mondo non esiste proprio il fatto che uno possa far del male a qualcuno senza fare un danno maggiore a se stesso.</p>
<p class="k"><span class="k">Krishnamurti: </span>La parola “intelligenza” non vuol dire soltanto essere dotati di una mente sveglia, ma saper leggere tra le righe. Io ho letto tra le righe dell’attività del conosciuto. Avendo letto, la mia intelligenza mi dice che sul terreno del conosciuto l’azione sarà contraddittoria.</p>
<p class="q"><span class="q">Jayakar: </span>Sembra che su questo punto ci siamo completamente bloccati. Voi dite qualcosa, e non c’è alcun modo di scoprire, alcun modo di parlarne.</p>
<p class="k"><span class="k">Krishnamurti: </span>Ho detto che voglio indagare.</p>
<p class="q"><span class="q">Frydman: </span>Cosa accade quando l’intelligenza va alla ricerca di qualcosa? </p>
<p class="q"><span class="q">Jayakar: </span>Qual è la differenza tra le parole “investigare” e “ricercare”? </p>
<p class="k"><span class="k">Krishnamurti: </span>C’è una grande differenza. Investigare significa “seguire le tracce”. Ricercare significa “cercare qualcosa che va trovato”.</p>
<p class="q"><span class="q">Jayakar: </span>In che modo investigherete questo problema?</p>
<p class="q"><span class="q">Frydman: </span>Nelle scienze, investigare significa trovare ciò che non si conosce ancora.</p>
<p class="k"><span class="k">Krishnamurti: </span>A me interessa la parola “investigare”, non il significato che gli dà la scienza o che posso dargli io. Secondo il dizionario, investigazione significa “seguire le tracce”. Io vedo che ogni azione che abbia una causa deve inevitabilmente portare come conseguenza una diversione, una contraddizione. Questo io lo vedo non come un’idea, ma come un fatto. Così, mi domando se mentre la sto investigando, esiste nella mia mente qualche contraddizione. Voglio vedere cosa accade. Facendo attenzione, mi accorgo che un’azione fondata su di una credenza è contraddittoria. Così dico a me stesso: C’è in me una credenza forte, attiva, perciò contraddittoria? Se c’è, rintraccio quella credenza e la annullo.</p>
<p class="q"><span class="q">Jayakar: </span>Chi è che rintraccia quella credenza?</p>
<p class="k"><span class="k">Krishnamurti: </span>In quell’attenzione non c’è un rintracciare, non c’è un annullare. A partire da quell’attenzione, da quell’osservazione, l’opinione ha termine in me, non in voi. Ha termine. Con quell’attenzione io vedo che ogni forma di conformismo genera paura, repressione, obbedienza. Così, proprio attraverso quell’attenzione, io annullo tutto ciò in me stesso, e qualsiasi azione fondata sulla ricompensa e la punizione non è più, ha termine. Così, che cosa è accaduto? Vedo che nei rapporti ogni azione fondata su un’immagine separa le persone. Prestando attenzione al conosciuto, tutti i fattori del conosciuto, la loro struttura e natura hanno fine. E a questo punto l’attenzione diventa molto importante. L’attenzione dice: “Esiste un’azione che non contenga alcuno di questi elementi?”.</p>
<p class="q"><span class="q">Frydman: </span>Vorreste dire che l’attenzione stessa non contiene alcuno di questi elementi?</p>
<p class="q"><span class="q">A. Patwardhan: </span>Direste che l’attenzione stessa è azione?</p>
<p class="k"><span class="k">Krishnamurti: </span>Proprio così. Perciò, l’attenzione è intuizione in atto, e di conseguenza in essa non c’è conflitto. È infinita. L’azione che nasce da una credenza è uno spreco di energia. L’azione nell’attenzione produce la sua propria energia, e non ha fine. Il cervello ha sempre funzionato nel campo del conflitto, dell’opinione, dell’imitazione, del conformismo, dell’obbedienza, della repressione; ha sempre funzionato in quel modo e quando comincia ad accorgersene l’attenzione, allora, entra in azione. Le stesse cellule cerebrali si fanno attente.</p>
<p class="q"><span class="q">Frydman: </span>A quanto mi par di capire, sembrate dire che l’attenzione richiama l’energia e l’energia in seguito dà le direttive.</p>
<p class="k"><span class="k">Krishnamurti: </span>L’attenzione è azione. Abbiamo anche detto che la coscienza è il suo proprio contenuto.</p>
<p class="q"><span class="q">Jayakar: </span>Nello stato di attenzione, le stesse cellule cerebrali subiscono un mutamento?</p>
<p class="q"><span class="q">Frydman: </span>Dal punto di vista biologico, ogni cellula è individuale, capace di ricaricarsi di energia e, perciò, di funzionare. Ogni singola cellula funziona anche perché la coscienza è incorporata nelle cellule.</p>
<p class="k"><span class="k">Krishnamurti: </span>Penso di sì. Vorrei partire da una considerazione diversa. Le cellule cerebrali hanno portato a un termine lo spreco di energia che è conflitto, imitazione, e tutto il resto. Ci sono abituate. Le cellule cerebrali, adesso, hanno fermato quel movimento. Sono fuori da quel campo, non ne sono più l’elemento residuo. Potrà funzionare in modo tecnologico e così via, ma il cervello che vede la vita è attivo ed è libero dal conflitto, è in uno stato di attenzione. Quando l’attenzione è completa, proprio da dentro, non imposta, non orientata, non voluta, allora l’intera struttura è viva; non nel senso abituale, ma in un senso diverso. Penso che avvenga una trasformazione fisica. Penso che sia un orientamento di morte e che la morte sia questo. Così, esiste un’azione non ripetitiva e perciò la libertà dal conosciuto è l’attenzione rivolta al non conosciuto.</p>
<p class="q"><span class="q">Jayakar: </span>Anche la libertà dal conosciuto è contenuta nelle cellule cerebrali. Le cellule cerebrali rappresentano il conosciuto, ma anche la libertà dal conosciuto è contenuta nelle cellule cerebrali.</p>
<p class="k"><span class="k">Krishnamurti: </span>Perciò, viene a verificarsi una trasformazione ben precisa.</p>
<p class="q"><span class="q">Frydman: </span>Il cervello è libero da engrammi; si tratta di una trasformazione fisica.</p>
<p class="k"><span class="k">Krishnamurti: </span>Ed è logico che sia così, nel senso che finché la mente funziona nell’ambito del conosciuto, essa funziona all’interno di un solco, e le cellule cerebrali hanno funzionato all’interno di solchi. Ora, quando questi solchi non esistono è l’intero cervello che agisce, non in solchi, bensì in libertà, che è attenzione.</p>

<h1>5. Silenzio e disordine</h1>
<p class="q"><span class="q">Jayakar: </span>Vogliamo discutere che cosa sia il silenzio? Il silenzio si presenta sotto svariati aspetti o forme? In che modo lo si raggiunge? Implica soltanto l’assenza del pensiero? O non si tratta piuttosto del silenzio che nasce da esperienze e situazioni molteplici, diverse per natura, consistenza e orientamento?</p>
<p class="k"><span class="k">Krishnamurti: </span>Da dove vogliamo cominciare? Volete dire: C’è un giusto modo per accostarsi al silenzio e se c’è, in cosa consiste? Esistono differenti aspetti del silenzio, il che significa metodi differenti per conseguirlo? Qual è la natura del silenzio? Vogliamo approfondire il problema in questo ordine? In primo luogo, esiste un modo giusto per avvicinarci al silenzio e cosa intendiamo per “giusto”?</p>
<p class="q"><span class="q">Jayakar: </span>Esiste un’unica via d’accesso? Se i silenzi sono tutti della stessa natura, le vie d’accesso potrebbero allora essere parecchie.</p>
<p class="k"><span class="k">Krishnamurti: </span>Sto solo chiedendo: Che cosa intendete dire quando parlate di un giusto modo di avvicinarlo?</p>
<p class="q"><span class="q">Jayakar: </span>L’unico di fronte ai tanti.</p>
<p class="k"><span class="k">Krishnamurti: </span>Perciò, qual è l’unico? Qual è l’avvicinamento vero, naturale, ragionevole, logico e di là dalla logica? È questa la domanda?</p>
<p class="q"><span class="q">Jayakar: </span>Non metterei la questione in questi termini. Direi che il silenzio esiste quando la coscienza non è attiva, quando il pensiero non è attivo. Il silenzio è definito in genere come assenza di pensiero.</p>
<p class="k"><span class="k">Krishnamurti: </span>Senza pensieri di sorta posso rendermi vacuo, basta che ripeta qualche formula e mi svuoto. È questo il silenzio?</p>
<p class="q"><span class="q">S. Patwardhan: </span>Come fate a conoscere il vero silenzio?</p>
<p class="k"><span class="k">Krishnamurti: </span>Cominciamo dalla domanda: Esiste un giusto modo di accostarci al silenzio e qual è quel giusto modo? Esistono molti generi di silenzio e il silenzio è assenza di pensiero? In questo sono implicite molte cose, come ad esempio: all’improvviso posso svuotarmi; sto pensando, non faccio che arrestare il pensiero guardando qualcosa per poi svuotarmi – sognare ad occhi aperti. Vorrei affrontare questo problema chiedendo: Esiste un modo autentico per accostarci al silenzio? Avete cominciato con questa domanda. Penso che dovremmo considerarla per prima, e dopo approfondire altri problemi.</p>
<p class="q"><span class="q">S. Patwardhan: </span>Mi sembra che poniate l’accento sul giusto modo di accostarsi al silenzio piuttosto che sulla sua vera natura.</p>
<p class="k"><span class="k">Krishnamurti: </span>Infatti è così, perché c’è chi si è esercitato al silenzio controllando il pensiero, suggestionandosi al silenzio, controllando il chiacchierio della mente a un punto tale che questa si fa del tutto ottusa, stupida e silenziosa. Così vorrei cominciare l’indagine sotto il profilo del giusto modo di affrontare il problema; altrimenti potremmo smarrirci. Esiste un modo naturale, sano, logico, obiettivo, equilibrato di affrontare il problema del silenzio? Vogliamo procedere da qui? Perché il silenzio è necessario?</p>
<p class="q"><span class="q">Jayakar: </span>È facile capire perché il silenzio è necessario. Anche nella vita quotidiana quando una mente che chiacchiera tutto il tempo, che viene continuamente eccitata trova riposo prova una sensazione di ristoro. La mente è rinvigorita in modo del tutto indipendente dal resto, perciò il silenzio è importante di per se stesso.</p>
<p class="q"><span class="q">Balasundaram: </span>E inoltre, anche nel senso ordinario non si percepiscono i colori, non si vedono le cose a meno che il silenzio non sia in qualche misura presente.</p>
<p class="q"><span class="q">S. Patwardhan: </span>C’è poi tutta una tradizione che sostiene che il silenzio è importante, è necessario, e i diversi sistemi del pranayama, del controllo del respiro, esistono per garantirlo. Così ci sono molti stati di silenzio, e non si può far distinzione tra uno stato malsano e uno sano.</p>
<p class="k"><span class="k">Krishnamurti: </span>Supponendo che non sappiate nulla di quanto altri hanno detto e del perché dovreste essere silenziosi, vi porreste la domanda?</p>
<p class="q"><span class="q">Jayakar: </span>Ci porremmo la domanda anche a livello dei tranquillanti.</p>
<p class="k"><span class="k">Krishnamurti: </span>Così vi ponete la domanda allo scopo di tranquillizzare la mente.</p>
<p class="q"><span class="q">Jayakar: </span>Sì.</p>
<p class="k"><span class="k">Krishnamurti: </span>Perché la mente chiacchiera, e questo logora e sfinisce. Perciò state chiedendo se esista un modo di tranquillizzare la mente senza le droghe? Conosciamo il modo di tranquillizzare la mente con le droghe, ma esiste un mezzo che renda la mente tranquilla in un modo naturale, sano, equilibrato, logico? In che modo affrontereste questo problema? Essendo stanco, sfinito dal chiacchierio della mente, io mi domando: “Mi sarà possibile, senza l’uso di droghe, di calmare la mente?”.</p>
<p class="q"><span class="q">S. Patwardhan: </span>Ci sono molti modi per farlo.</p>
<p class="k"><span class="k">Krishnamurti: </span>Io non ne conosco nessuno. Dite tutti che ci sono molti modi. Mi domando come la mente possa ottenere questo senza sforzo? Perché lo sforzo implica l’irrequietezza della mente, non porta con sé la tranquillità, porta con sé lo sfinimento. E lo sfinimento non è tranquillità. Il conflitto non porterà con sé la tranquillità, porterà con sé lo sfinimento, e questo potrà essere interpretato come silenzio da coloro che alla fine della giornata si sentono del tutto sfiniti. Posso andare nella stanza destinata alla meditazione e restarmene tranquillo. Ma è possibile creare nella mente la tranquillità senza conflitto, senza disciplina, senza distorsione	– tutti questi sono processi che logorano.</p>
<p class="q"><span class="q">S. Patwardhan: </span>Quando si fa il pranayama non c’è conflitto, non vi sfinisce e tuttavia c’è silenzio. Qual è la sua natura?</p>
<p class="k"><span class="k">Krishnamurti: </span>In questo caso voi respirate, fate entrare nel vostro organismo una maggiore quantità di ossigeno, e l’ossigeno naturalmente vi aiuta a rilassarvi.</p>
<p class="q"><span class="q">S. Patwardhan: </span>Si tratta anche di uno stato di silenzio.</p>
<p class="k"><span class="k">Krishnamurti: </span>Degli stati di silenzio discuteremo dopo; voglio scoprire se la mente può diventare tranquilla senza alcun genere di sforzo, di respirazione, di costrizione, di controllo, di indottrinamento.</p>
<p class="q"><span class="q">Parchure: </span>La mente si domanda se è possibile ottenere una tranquillità non conflittuale soltanto perché è agitata, disturbata.</p>
<p class="k"><span class="k">Krishnamurti: </span>Ho chiesto: Può esistere un silenzio senza conflitto, senza indottrinamento, senza costrizioni di alcun genere? Posso prendere una droga, un tranquillante e far sì che la mente diventi molto calma. Siamo sullo stesso livello del pranayama; controllo la mente e il silenzio è reso possibile. Siamo sullo stesso piano della respirazione, o delle droghe. Voglio partire da una condizione in cui la mente è agitata, chiacchiera, si sfinisce per l’incessante attrito del pensiero, e chiedere se è possibile di essere veramente calmi senza alcun espediente artificiale. Per me questo è un problema capitale. Se dovessi approfondirlo lo affronterei in questo modo. Metterei da parte i controlli artificiali – le droghe, il controllo del respiro, il controllo della luce, i mantra, i hhajan – tutti questi sono mezzi artificiali, e producono un genere particolare di silenzio.</p>
<p class="q"><span class="q">S. Patwardhan: </span>Sono esteriori, motivati?</p>
<p class="k"><span class="k">Krishnamurti: </span>Fa tutto parte della stessa cosa. Considererei tutti questi espedienti come costrizioni artificiali allo scopo di provocare il silenzio. Cosa succede quando guardate una montagna? La grandezza, la bellezza, la grandiosità delle montagne vi assorbono. Vi rendono silenziosi. Ma si tratta ancora di un artificio. Considererei artificiale ogni forma di incentivo atto a creare il silenzio.</p>
<p class="q"><span class="q">S. Patwardhan: </span>Guardare una montagna è un’esperienza nondualistica. Come potete dire allora che questo non è ancora silenzio?</p>
<p class="k"><span class="k">Krishnamurti: </span>Non lo chiamerei silenzio perché lo spettacolo è così imponente che per il momento la sua grandiosità vi sopraffà.</p>
<p class="q"><span class="q">S. Patwardhan: </span>L’assenza del “me” non è presente al livello di coscienza, ma c’è.</p>
<p class="k"><span class="k">Krishnamurti: </span>Vi trovate davanti a un quadro stupendo, a un tramonto meraviglioso, a un’immensa catena di montagne, ed è come quando un bambino è assorto in un giocattolo; per il momento quella grandiosità sopraffà il “me”, e la mente diventa silenziosa. Potete farne la prova. </p>
<p class="q"><span class="q">S. Patwardhan: </span>Ma voi dite che quello non è silenzio.</p>
<p class="k"><span class="k">Krishnamurti: </span>Non lo chiamerei silenzio perché la montagna, la bellezza di qualcosa, per il momento hanno il sopravvento. Il “me” è messo da parte; ma nell’istante in cui quell’esperienza svanisce, ritorno al mio chiacchierare. Voglio almeno rendere chiaro il fatto che ogni atto artificiale provvisto di una motivazione, di un orientamento, sembra a K una distorsione che non porterà alla profondità del silenzio. In questo sono inclusi gli esercizi, la disciplina, il controllo, l’identificazione col più grande e il calmarsi attraverso di essa, e così via. Poi mi domando: Che necessità c’è del silenzio? Farei questa domanda se non ce ne fosse motivo?</p>
<p class="q"><span class="q">Parchure: </span>State descrivendo la vostra mente?</p>
<p class="k"><span class="k">Krishnamurti: </span>No, signore, non sto descrivendo la mia mente. Ho detto: Qualsiasi incentivo sotto qualunque forma, sottile o evidente che sia, non porterebbe alla profondità del grande silenzio. Lo considererei superficiale; potrei sbagliarmi, stiamo indagando.</p>
<p class="q"><span class="q">Parchure: </span>Lo stato della vostra mente è già quello di una mente silenziosa.</p>
<p class="k"><span class="k">Krishnamurti: </span>Può darsi, non so. Allora, qual è il modo naturale, sano per accostarsi alla tranquillità?</p>
<p class="q"><span class="q">Burnier: </span>Ma un avvicinamento è una motivazione.</p>
<p class="k"><span class="k">Krishnamurti: </span>Non userei questa parola. Qual è lo stato della tranquillità naturale? Come si fa a trovarla in modo naturale? Se voglio ascoltare quello che dite, la mia mente deve essere calma – questo è un fatto naturale. Se voglio vedere qualcosa con chiarezza, la mia mente non deve chiacchierare.</p>
<p class="q"><span class="q">Jayakar: </span>In quella condizione risiede ogni equilibrio, ogni armonia.</p>
<p class="k"><span class="k">Krishnamurti: </span>Direi che la base della profondità del silenzio sia l’equilibrio, l’armonia tra la mente, il corpo e il cuore, una grande armonia, e l’esclusione di qualsiasi metodo artificiale, compreso il controllo. Direi che la vera base sia l’armonia.</p>
<p class="q"><span class="q">Jayakar: </span>Avete usato una parola nuova: “armonia”. Come può questa risolvere il problema? La sola cosa che conosco è il conflitto. Non conosco il silenzio.</p>
<p class="k"><span class="k">Krishnamurti: </span>Perciò, non parlate del silenzio. Occupatevi del conflitto, non del silenzio. Se c’è disarmonia tra la mente, il corpo, il cuore, ecc. occupatevi di quella, non del silenzio. Se vi occupate del silenzio in uno stato di disarmonia, allora si tratta di una cosa artificiale. È  così.</p>
<p class="q"><span class="q">Jayakar: </span>Una mente agitata ricerca naturalmente uno stato di nonagitazione.</p>
<p class="k"><span class="k">Krishnamurti: </span>Interessatevi della mente agitata, non del silenzio. Occupatevi di “ciò che è” e non di quello che potrebbe essere.</p>
<p class="q"><span class="q">Burnier: </span>State chiedendo se la mente agitata può occuparsi della sua stessa agitazione?</p>
<p class="k"><span class="k">Krishnamurti: </span>Questa è una domanda diversa.</p>
<p class="q"><span class="q">Balasundaram: </span>La nostra amica sta dicendo che la mente agitata si pone naturalmente questa domanda.</p>
<p class="k"><span class="k">Krishnamurti: </span>Sì, perciò non preoccupatevi del silenzio, ma del perché la mente è agitata.</p>
<p class="q"><span class="q">Jayakar: </span>Essa ricerca la condizione opposta.</p>
<p class="k"><span class="k">Krishnamurti: </span>Allora è in uno stato di conflitto. Il concetto ha le sue radici nel proprio opposto.</p>
<p class="q"><span class="q">Burnier: </span>Il concetto medesimo è parte dell’agitazione.</p>
<p class="k"><span class="k">Krishnamurti: </span>Direi che una completa armonia sia il fondamento per la purezza del silenzio.</p>
<p class="q"><span class="q">S. Patwardhan: </span>Come si viene a conoscere questa completa armonia? </p>
<p class="k"><span class="k">Krishnamurti: </span>Approfondiamo questo punto. In seguito verremo alla questione delle diverse qualità di silenzio. Dunque, cos’è l’armonia? </p>
<p class="q"><span class="q">Jayakar: </span>L’armonia nasce quando il conflitto ha termine?</p>
<p class="k"><span class="k">Krishnamurti: </span>Voglio scoprire cos’è l’armonia tra la mente, il corpo e il cuore, un sentimento globale di interezza senza frammentazione,. senza l’ipersviluppo dell’intelletto, ma con l’intelletto che funziona lucidamente, obiettivamente, equilibratamente; e il cuore che non agisce col sentimento, l’emotività, gli accessi d’isterismo, ma con le qualità dell’affetto, della sollecitudine, dell’amore, della compassione, della vitalità; e il corpo, con l’intelligenza che gli è propria, non ostacolato dall’intelletto. La sensazione che tutto stia lavorando, funzionando magnificamente come una macchina splendida è importante. Sarà possibile?</p>
<p class="q"><span class="q">A. Patwardhan: </span>Quell’armonia ha un centro?</p>
<p class="k"><span class="k">Krishnamurti: </span>Non lo so, possiamo scoprirlo. È possibile che la mente funzioni con efficienza, senza attrito di sorta, senza confusione alcuna? La mente può avere l’intelligenza, la capacità di ragionare, di percepire, di essere lucida? Quando esiste un centro ciò è evidentemente impossibile, perché il cervello interpreta ogni cosa in conformità ai propri limiti. Vi ho ridotto tutti al silenzio?</p>
<p class="q"><span class="q">Burnier: </span>Perché avviene questa scissione tra la mente e il corpo?</p>
<p class="k"><span class="k">Krishnamurti: </span>Avviene per via della nostra educazione, nella quale si dà importanza allo sviluppo dell’intelletto come memoria e ragione, come una funzione indipendente dal vivere.</p>
<p class="q"><span class="q">Burnier: </span>Questa è l’eccessiva importanza data alla mente. Allo stesso modo senza educazione si può dare un’importanza eccessiva alle emozioni.</p>
<p class="k"><span class="k">Krishnamurti: </span>Naturalmente. L’uomo riserva all’intelletto un culto molto più grande di quello che riserva alle emozioni. Non è così? Un’emozione è convertita in devozione, in sentimentalismo, in ogni genere di stravaganza.</p>
<p class="q"><span class="q">Parchure: </span>Come si fa a distinguere tra l’accumulazione della memoria per scopi tecnici o della vita di ogni giorno, e l’accumulazione della memoria emotiva?</p>
<p class="k"><span class="k">Krishnamurti: </span>È una cosa semplicissima, signore. Perché il cervello in quanto deposito della memoria dà tanta importanza alla conoscenza  tecnologica, psicologica, e di relazione? Perché gli esseri umani hanno dato una così straordinaria importanza alla conoscenza? Ho un ufficio. Divento un burocrate importante, il che significa che ho la conoscenza necessaria a svolgere determinate funzioni, e divento tronfio, stupido, ottuso.</p>
<p class="q"><span class="q">Parchure: </span>È un desiderio innato?</p>
<p class="k"><span class="k">Krishnamurti: </span>Dà sicurezza – questo è ovvio. Vi dà una posizione sociale. Gli esseri umani hanno venerato la conoscenza – la conoscenza nella sua identificazione con l’intelligenza. L’erudito, lo studioso, il filosofo, l’inventore, lo scienziato, a tutti questi interessa la conoscenza e hanno creato in questo mondo cose meravigliose, come andare sulla luna, costruire dei sottomarini di nuovo tipo, e così via. Hanno inventato le cose più straordinarie e l’ammirazione, lo stupore di fronte a quella conoscenza è schiacciante, e noi l’accettiamo. In tal modo abbiamo sviluppato per l’intelligenza un’ammirazione smoderata, che confina quasi con l’adorazione. Questo vale per tutti i testi sacri e le loro interpretazioni. Correggetemi se sbaglio. In contrasto con ciò, c’è una reazione che porta ad essere emotivi, ad essere sensibili, ad amare, ad avere dedizione, sentimentalismo, sovrabbondanza nell’esprimersi, e il corpo rimane trascurato. Voi questo lo vedete e perciò praticate lo yoga. Questa scissione tra il corpo, la mente e il cuore avviene come fatto innaturale. Ora noi dovremo creare un’armonia naturale in cui l’intelletto funzioni come un orologio meraviglioso, dove le emozioni e gli affetti, la premura, l’amore e la compassione funzionino in modo sano e il corpo, che è stato tanto depredato, che è stato tanto maltrattato,, rientri nei suoi diritti. Ora, come farete a farlo?</p>
<p class="q"><span class="q">Mehta: </span>Adoro la conoscenza perché ne ho bisogno.</p>
<p class="k"><span class="k">Krishnamurti: </span>Certo che ne ho bisogno. È molto chiaro, signore, per parlarvi in inglese mi occorre la conoscenza. Per andare in bicicletta, per guidare una macchina, la conoscenza è necessaria.</p>
<p class="q"><span class="q">Interrogatore: </span>Devo risolvere il problema dell’infermità. Per affrontarlo mi occorre la conoscenza. È qualcosa che rientra ancora nel campo della conoscenza.</p>
<p class="k"><span class="k">Krishnamurti: </span>Il centro, in quanto quel “me” che ha la conoscenza, abusa della conoscenza. Perciò mi sento superiore all’uomo che ha un grado di conoscenza minore. Mi servo della conoscenza per procurarmi una posizione; sono più importante di colui che non ha conoscenza alcuna.</p>
<p class="q"><span class="q">S. Patwardhan: </span>Se mi consentite, avevamo cominciato la discussione con il silenzio e con i diversi modi coi quali giungiamo al silenzio. Voi avete fatto notare che se non c’è armonia ci manca la base per indagare o per domandarci che cosa sia il silenzio.</p>
<p class="q"><span class="q">Deshpande: </span>Non facciamo una distinzione tra la conoscenza e la scoperta del nuovo?</p>
<p class="k"><span class="k">Krishnamurti: </span>Naturalmente, signore. Quando la conoscenza interferisce non c’è alcuna scoperta del nuovo. Ci deve essere un intervallo tra la conoscenza e il nuovo; altrimenti non si fa che proseguire nel nuovo al modo del vecchio. Radha ha chiesto: “Perché c’è scissione tra la mente, il cuore e il corpo”. Questo lo vediamo. In che modo questa scissione potrà aver termine naturalmente? In che modo lo farete: con la costrizione, con gli ideali dell’armonia che ci sono propri?</p>
<p>Signore, siamo consapevoli di questa scissione – perché è una scissione – tra l’intelletto, le emozioni e il corpo. C’è questo intervallo tra tutti e tre. Come farà la mente a sopprimere questo intervallo e ad essere intera? Cosa dicono i tradizionalisti?</p>
<p class="q"><span class="q">Frydman: </span>Sforzatevi, stringete i denti.</p>
<p class="q"><span class="q">Jayakar: </span>Ci stiamo impantanando. Abbiamo cominciato col silenzio. Non stiamo parlando del silenzio; poi avete impiegato la parola “armonia” e non possiamo parlare dell’armonia.</p>
<p class="k"><span class="k">Krishnamurti: </span>Cosa farete, allora? Torneremo al silenzio.</p>
<p class="q"><span class="q">Jayakar: </span>Ritorniamo a una cosa soltanto, e cioè che conosciamo soltanto la disarmonia.</p>
<p class="k"><span class="k">Krishnamurti: </span>Perciò occupiamoci della disarmonia e non del silenzio, e quando avremo compreso la disarmonia, da lì potrebbe sgorgare il silenzio.</p>
<p class="q"><span class="q">S. Patwardhan: </span>Ci si pone anche la domanda: Come si fa a sapere che si è eliminata completamente la disarmonia?</p>
<p class="q"><span class="q">Frydman: </span>C’è un detto latino: “So cos’è giusto, ma non lo seguo”.</p>
<p class="k"><span class="k">Krishnamurti: </span>Non fate intervenire il latino. Affrontate la cosa così com’è. Pupul dice che abbiamo cominciato col silenzio, e noi abbiamo detto che non serve a nulla parlare del silenzio finché non scoprite se esiste un modo naturale di raggiungerlo. Il modo artificiale non è il modo vero. Il modo naturale è di scoprire se c’è armonia, ma noi non sappiamo nulla dell’armonia perché ci troviamo in uno stato di confusione. Allora occupiamoci del disordine, non dell’armonia, non del silenzio.</p>
<p class="q"><span class="q">Frydman: </span>Osservo la mia confusione e la confusione continua a guardarmi.</p>
<p class="k"><span class="k">Krishnamurti: </span>Perciò nel vostro modo di osservare c’è una dualità, una scissione, una contraddizione, in quanto osservatore e colui che è osservato. Possiamo fare questo giochetto all’infinito. Per favore seguite quanto abbiamo discusso finora. Abbiamo cominciato col chiedere: Qual è la natura del silenzio, esistono differenti tipi di silenzio, esistono modi diversi per giungervi? Pupul ha chiesto anche: “Qual è la giusta via al silenzio?”. Abbiamo risposto che ci potrà forse essere una “giusta” via, ma che qualsiasi espediente artificiale per provocare il silenzio non è silenzio; su questo non abbiamo alcun dubbio. Non ritorniamo indietro. Se non esistono mezzi artificiali, sarà possibile incontrare il silenzio in modo naturale, senza sforzo, senza incentivi, senza indicazioni, senza mezzi artificiali? Esaminando questo punto siamo giunti all’armonia. A questo proposito Pupul dice: “Non sappiamo cosa sia l’armonia, ma quella che conosciamo è la confusione”. Allora mettiamo da parte tutto il resto e riflettiamo sulla confusione, non su cosa sia il silenzio. Una mente che si trova. in uno stato di confusione si informa su cosa sia il silenzio. Il silenzio diventa allora un mezzo per creare l’ordine o per sfuggire al disordine. Al disordine viene perciò imposto il silenzio. Così mettiamo tutto questo da parte e domandiamo: Perché esiste il disordine? È possibile finirla col disordine?</p>
<p class="q"><span class="q">Jayakar: </span>C’è confusione quando interviene il pensiero mentre io voglio il silenzio.</p>
<p class="k"><span class="k">Krishnamurti: </span>No, voi state cercando una causa, volete scoprire quale sia la causa del disordine.</p>
<p class="q"><span class="q">Jayakar: </span>Non voglio questo.</p>
<p class="k"><span class="k">Krishnamurti: </span>Allora?</p>
<p class="q"><span class="q">Jayakar: </span>Osservo la natura del disordine. Non ne cerco la causa. Io non so.</p>
<p class="k"><span class="k">Krishnamurti: </span>Uno osserva il disordine in se stesso.</p>
<p class="q"><span class="q">Jayakar: </span>Vedo che si manifesta come pensiero.</p>
<p class="k"><span class="k">Krishnamurti: </span>Non lo so. Vorrei approfondire questo punto con molta prudenza perché è piuttosto interessante. Perché chiamo ciò che osservo disordine?</p>
<p class="q"><span class="q">S. Patwardhan: </span>La confusione è disordine.</p>
<p class="k"><span class="k">Krishnamurti: </span>Voglio proprio scoprirlo. Perché lo chiamo disordine? Il che significa che ho già una qualche vaga idea di cosa sia l’ordine. In tal modo io sto confrontando quello che ho sperimentato o conosciuto come ordine e per suo tramite domando cosa sia il disordine. Io questo non lo faccio. Vi dico, non fate confronti, basta che vediate cos’è il disordine. La mente è in grado di conoscere il disordine senza confrontarlo con l’ordine? Quindi, la mia mente è in grado di desistere dai confronti? Il confronto potrebbe essere il disordine. Il confronto stesso potrebbe essere la causa del disordine. L’atto di misurare potrebbe essere disordine, e fintanto che faccio confronti deve esserci disordine. Io confronto il mio disordine attuale con un barlume d’ordine di cui ho avuto sentore, e lo chiamo disordine. Così mi accorgo che la cosa veramente importante è il confronto, non il disordine. Finché la mia mente confronta, misura, non ci può essere che disordine.</p>
<p class="q"><span class="q">Burnier: </span>Guardo me stessa senza fare confronti e vedo che c’è disordine perché ogni mia parte tira in una direzione diversa.</p>
<p class="k"><span class="k">Krishnamurti: </span>Non ho mai provato la sensazione del disordine, salvo qualche rara volta, di quando in quando. Io dico a me stesso: Come mai tutta questa gente parla di disordine?</p>
<p class="q"><span class="q">Deshpande: </span>Conoscono realmente il disordine, o lo conoscono soltanto attraverso il confronto?</p>
<p class="q"><span class="q">Jayakar: </span>State introducendo parole che trovo molto difficili da capire. Non c’è nessun confronto consapevole da parte della mente che dice: “Questo è disordine e voglio portarlo a un termine”. Conosco il disordine.</p>
<p class="q"><span class="q">A. Patwardhan: </span>Un senso di disagio.</p>
<p class="q"><span class="q">Jayakar: </span>Io vedo un senso di confusione, un pensiero che si oppone a un altro. Direte che la parola “confusione” è di nuovo un confronto. Conosco la confusione.</p>
<p class="k"><span class="k">Krishnamurti: </span>Conoscete soltanto la contraddizione, che è confusione. Attenetevi a questo. Dite che la vostra mente è in uno stato di confusione perché si contraddice tutto il tempo. Procedete da questo.</p>
<p class="q"><span class="q">Balasundaram: </span>Qui c’è un vero e proprio ostacolo. Avete parlato del silenzio, poi dell’armonia, poi del disordine. Perché parliamo di disordine? Almeno in parte funzioniamo anche con ordine.</p>
<p class="q"><span class="q">Jayakar: </span>Mi dispiace, non conosco né l’armonia né il silenzio. Dico che osservo la mia mente, vedo disordine.</p>
<p class="k"><span class="k">Krishnamurti: </span>E poi che cosa? Da lì muovetevi.</p>
<p class="q"><span class="q">Jayakar: </span>Poi sono costretta a chiedermi: Questa è la natura della mente? </p>
<p class="k"><span class="k">Krishnamurti: </span>Interrogatevi.</p>
<p class="q"><span class="q">Jayakar: </span>Mi interrogo, e ci deve essere una via d’uscita da qui. </p>
<p class="k"><span class="k">Krishnamurti: </span>E poi cosa?</p>
<p class="q"><span class="q">Jayakar: </span>Poi osservo me stessa che si pone quella domanda.</p>
<p class="k"><span class="k">Krishnamurti: </span>Sì.</p>
<p class="q"><span class="q">Jayakar: </span>Per il momento l’attività della mente si arresta.</p>
<p class="q"><span class="q">Frydman: </span>In questo dov’è l’errore?</p>
<p class="k"><span class="k">Krishnamurti: </span>In questo non c’è nessun errore. Ci sto arrivando.</p>
<p class="q"><span class="q">Jayakar: </span>Guardate, signore, avremmo fatto meglio a non giungere a una conclusione. Ho pensato, tuttavia, che fosse meglio andare per gradi. Qui siamo arrivati a una conclusione. Forse questo non sarà vero per altri, ma per me è così. Qual è la sua natura? Torno alla mia prima domanda: In questa conclusione l’attività nascosta è ancora all’opera? Quando parliamo di differenti qualità, nature e dimensioni del silenzio vuol dire soltanto questo. Il punto di vista tradizionale è che l’intervallo tra due pensieri è silenzio.</p>
<p class="k"><span class="k">Krishnamurti: </span>Quello non è silenzio. Il silenzio tra due note non è silenzio. Sentite quel chiasso là fuori. L’assenza di rumore non è silenzio. È soltanto assenza di rumore.</p>
<p class="q"><span class="q">Jayakar: </span>In uno stato di disordine la percezione di se stessi si arresta.</p>
<p class="k"><span class="k">Krishnamurti: </span>Pupul, non siete stata chiara. Quando dite “disordine” io non sono affatto sicuro che voi sappiate che cos’è il disordine. Lo chiamate disordine. Mangio troppo, e questo è disordine (disorder). Mi abbandono troppo a un’emotività insensata, ed è disordine (disorder).</p>
<p class="q"><span class="q">Jayakar: </span>Mi sorprendo a parlare a voce altissima e questo è disordine.</p>
<p class="k"><span class="k">Krishnamurti: </span>Perciò cos’è il disordine? Come fate a sapere che è disordine? Sentite, mangio troppo; mi viene mal di stomaco. Non lo chiamo disordine. Dico: “Ho mangiato troppo, non devo mangiare tanto”.</p>
<p class="q"><span class="q">Jayakar: </span>A partire dal silenzio siamo giunti all’armonia, e abbiamo scoperto che è impossibile approfondire la natura dell’armonia senza approfondire il disordine.</p>
<p class="k"><span class="k">Krishnamurti: </span>Questo è tutto. Attenetevi a questi tre punti.</p>
<p class="q"><span class="q">Jayakar: </span>Perché lo si chiama disordine?</p>
<p class="q"><span class="q">Burnier: </span>Non è detto che lo si debba riconoscere come disordine, perché quando c’è un conflitto tra il corpo, la mente...</p>
<p class="k"><span class="k">Krishnamurti: </span>Associate il conflitto col disordine.</p>
<p class="q"><span class="q">Burnier: </span>No, il conflitto affatica, come voi dite, e uno sente istintivamente che lì c’è qualcosa che non torna.</p>
<p class="k"><span class="k">Krishnamurti: </span>Allora, se ho ben capito, state dicendo che il conflitto denota disordine.</p>
<p class="q"><span class="q">Burnier: </span>Anche se non lo si nomina.</p>
<p class="k"><span class="k">Krishnamurti: </span>Il conflitto è disordine. Lo interpretate come disordine. Non girate a vuoto.</p>
<p class="q"><span class="q">Jayakar: </span>Dico che bisogna essere liberi dal conflitto.</p>
<p class="q"><span class="q">Frydman: </span>Dal disordine.</p>
<p class="k"><span class="k">Krishnamurti: </span>Che è la stessa cosa. Silenzio, armonia, conflitto. Questo è tutto – non il disordine.</p>
<p class="q"><span class="q">Jayakar: </span>Perdonatemi se ve lo dico, ma potete servirvi della parola “conflitto” e fare lo stesso discorso che avete fatto con la parola “disordine”. Ma in rapporto al conflitto cosa dovrò fare?</p>
<p class="k"><span class="k">Krishnamurti: </span>Tutto quello che ci interessa è: silenzio, armonia, conflitto. Come affronterò il conflitto in modo non artificiale? Non ne sapete nulla. State ascoltando per la prima volta. Dovete esaminare la cosa con me. Non dite: “Come considererò la cosa per la prima volta?”. Viene qualcuno e dice: “Guardate questo meraviglioso congegno”. Voi guardate.</p>
<p class="q"><span class="q">S. Patwardhan: </span>Fin qui vedo chiaro. Se mi trovo in uno stato di conflitto non posso pensare al silenzio o all’armonia.</p>
<p class="k"><span class="k">Krishnamurti: </span>La mente è in grado di liberarsi di qualunque forma di conflitto? Questa è la sola cosa che potete chiedere. Qualcosa che non va in questa domanda?</p>
<p class="q"><span class="q">Burnier: </span>È di nuovo la mente che fa questa domanda.</p>
<p class="q"><span class="q">S. Patwardhan: </span>È una domanda legittima.</p>
<p class="q"><span class="q">Jayakar: </span>La mente può liberarsi dalla disarmonia? Non vedo la differenza tra i due.</p>
<p class="k"><span class="k">Krishnamurti: </span>L’abbiamo ridotta al conflitto. Attenetevi dunque a questo e vedete se la mente può liberarsene. In che modo la mente, sapendo cosa il conflitto è e fa, può riuscire a liberarsene? Questa è certamente una domanda legittima.</p>
<p class="q"><span class="q">Frydman: </span>Perché supponete che la mente possa farlo.</p>
<p class="k"><span class="k">Krishnamurti: </span>Non lo so.</p>
<p class="q"><span class="q">Interrogatore: </span>Se esaminiamo a fondo questo problema del conflitto, se ne esaminiamo i diversi aspetti, ci accorgiamo che non esiste conflitto che non sia accompagnato dal confronto.</p>
<p class="k"><span class="k">Krishnamurti: </span>Il conflitto è contraddizione, confronto, imitazione, conformismo, repressione. Concentrate tutto questo in una sola parola e accettate il significato della parola così come l’abbiamo definita, e domandatevi se la mente può liberarsi dal conflitto.</p>
<p class="q"><span class="q">S. Patwardhan: </span>Beninteso che può liberarsi dal conflitto, ma poi sorge la domanda: Qual è la natura di quella libertà dal conflitto?</p>
<p class="k"><span class="k">Krishnamurti: </span>Come fate a sapere da prima che potete essere libero?</p>
<p class="q"><span class="q">S. Patwardhan: </span>Per il momento c’è la consapevolezza dello stato conflittuale. </p>
<p class="k"><span class="k">Krishnamurti: </span>Esiste una fine totale del conflitto?</p>
<p class="q"><span class="q">S. Patwardhan: </span>Per questo ho fatto la domanda: Il conflitto può finire del tutto? </p>
<p class="q"><span class="q">Frydman: </span>A me sembra che non ci sia termine al conflitto nell’universo così come ci viviamo di giorno in giorno.</p>
<p class="k"><span class="k">Krishnamurti: </span>Non tirate in ballo l’universo. Nell’universo tutto si muove con ordine. Fissiamo l’attenzione sulle nostre menti che sembrano essere eternamente in conflitto. Ora, come farà la mente a far cessare il conflitto in modo naturale, dal momento che ogni altro sistema è coercitivo, autoritario, un metodo per esercitare il controllo, e tutto questo l’abbiamo escluso? Come può la mente liberarsi dal conflitto? Vi domando: In conclusione, a che punto siete? Io affermo che la mente può essere completamente, assolutamente libera dal conflitto.</p>
<p class="q"><span class="q">S. Patwardhan: </span>Per sempre?</p>
<p class="k"><span class="k">Krishnamurti: </span>Non usate le parole “per sempre” perché introducete allora una indicazione di tempo, e il tempo è materia di conflitto.</p>
<p class="q"><span class="q">Jayakar: </span>Voglio farvi una domanda. Può la mente trovarsi in una condizione di conflitto totale?</p>
<p class="k"><span class="k">Krishnamurti: </span>Cosa cercate di dire? Non capisco bene.</p>
<p class="q"><span class="q">Jayakar: </span>Vedete, in questa situazione mi sento del tutto impotente. Il fatto è che esiste il conflitto, e l’intervento dell’io su di esso conduce a ulteriore conflitto. Vedendo la natura di ciò, la mente può accorgersi che si trova in uno stato di totale conflitto?</p>
<p class="k"><span class="k">Krishnamurti: </span>Può la mente essere consapevole di uno stato in cui non vi sia conflitto? È questo che cercate di dire? O la mente può conoscere soltanto il conflitto? Giusto? La vostra mente è del tutto consapevole del conflitto, o si tratta soltanto di una parola? O c’è una parte della mente che dice: “Sono consapevole di trovarmi in uno stato di totale conflitto e c’è una parte di me che osserva il conflitto”. O c’è una parte della mente che desidera essere libera dal conflitto, il che significa, c’è un frammento che dice: “Non sono in uno stato di conflitto” e che si separa dalla totalità del conflitto? Se un frammento separato esiste, allora quel frammento dice: “Devo agire, devo sopprimere, devo andare oltre”. Così questa e una domanda legittima. La vostra mente è pienamente consapevole che non c’è che il conflitto, o c’è un frammento che si distacca e dice: “Ho coscienza di trovarmi in uno stato di conflitto ma non sono in un conflitto totale”. Così, il conflitto è un frammento oppure è totale? Mi atterrò alla stessa parola, e per il momento non la sostituirò con un’altra. L’oscurità è completa, o c’è da qualche parte una debole luce?</p>
<p class="q"><span class="q">Burnier: </span>Se quella luce non ci fosse, la consapevolezza sarebbe possibile?</p>
<p class="k"><span class="k">Krishnamurti: </span>Non ne so nulla. Non fatemi questa domanda. Quando la mente è in uno stato frammentario, quella stessa frammentarietà è conflitto. Accade mai che la mente sia consapevole di trovarsi in un conflitto totale? Pupul dice di sì.</p>
<p class="q"><span class="q">Jayakar: </span>Vi siete allontanato dal nostro tema.</p>
<p class="k"><span class="k">Krishnamurti: </span>Non è così.</p>
<p class="q"><span class="q">Jayakar: </span>Non so nulla del conflitto totale.</p>
<p class="k"><span class="k">Krishnamurti: </span>Perciò conoscete soltanto il conflitto parziale.</p>
<p class="q"><span class="q">Jayakar: </span>No, signore, che sia parziale o no, conosciamo il fatto che c’è conflitto, e io chiedo: Possiamo rifiutare di allontanarci?</p>
<p class="k"><span class="k">Krishnamurti: </span>Non mi sono discostato dal silenzio, dall’armonia o dal conflitto. </p>
<p class="q"><span class="q">Jayakar: </span>In questo, dov’è la totalità?</p>
<p class="k"><span class="k">Krishnamurti: </span>Penso che questa sia una domanda importante.</p>
<p class="q"><span class="q">Burnier: </span>Signore, la stessa consapevolezza della mente indica la presenza di un frammento.</p>
<p class="k"><span class="k">Krishnamurti: </span>Questo è tutto. Di conseguenza dite: Mi trovo parzialmente in conflitto. Perciò non siete mai col conflitto.</p>
<p class="q"><span class="q">Jayakar: </span>No, signore.</p>
<p class="q"><span class="q">Sundaram: </span>Il conflitto totale non può conoscere se stesso se non ín rapporto a qualcos’altro.</p>
<p class="k"><span class="k">Krishnamurti: </span>Questo è un punto che approfondiremo.</p>
<p class="q"><span class="q">Jayakar: </span>Non mi sono spiegata. Lo stato di conflitto non ha uno spettro vasto, ampio. Quando dite “totale”, è qualcosa che riempie la mente.</p>
<p class="k"><span class="k">Krishnamurti: </span>Se l’intera stanza è piena di mobili – tanto per fare un esempio – non c’è spazio per muoversi. Lo giudicherei il massimo della confusione. La mia mente è piena di confusione al punto da non esserle consentito alcun movimento per allontanarsene. È così piena di confusione, di conflitto, come questa stanza lo è di mobili? Che cosa accade allora? È qui che voglio arrivare. Non stiamo discutendo il parziale qui o il parziale là. Quando il vapore raggiunge un massimo di pressione deve esplodere, deve far qualcosa. Non credo che noi consideriamo il conflitto in modo globale. Posso servirmi della parola “dolore”? Non c’è modo per allontanarsi dal dolore. Quando vi allontanate dal dolore, si tratta allora soltanto di una fuga. Esiste il fatto di essere colmi di dolore? Esiste il fatto di essere pienamente felici? Quando siete consapevoli di essere pienamente felici, non siete già più felici. Allo stesso modo, quando siete stracolmi di questa cosa che chiamiamo confusione, dolore, conflitto, essa non c’è già più. Questo è tutto.</p>
<p class="q"><span class="q">Burnier: </span>No, signore, sembra allora che sia un problema insolubile.</p>
<p class="k"><span class="k">Krishnamurti: </span>Ecco perché bisogna rimanere con la verità della cosa, non con la sua confusione. La verità di una cosa è presente quando la mente ne è perfettamente colma; allora non può creare conflitto. Se vi amo ma in questo c’è attaccamento si tratta di una contraddizione, perciò non c’è amore. Così io vi dico, rimanete con la realtà di quella data cosa. La mente è perfettamente colma di questo dolore, di questa confusione, di questo conflitto? Non mi allontanerò finché non sia così.</p>
<p class="q"><span class="q">Frydman: </span>Il vostro modo di vedere ha una caratteristica particolare. Quando si fa un quadro c’è sempre un netto contorno scuro. I colori non si fondono. Nella realtà non ci sono contorni, ci sono soltanto dei colori che si fondono uno nell’altro.</p>
<p class="k"><span class="k">Krishnamurti: </span>Per me è una cosa molto evidente. Se il cuore è pieno d’amore e in esso non c’è alcuna parte di invidia, il problema è chiuso. L’intero problema insorge soltanto quando c’è una parte invidiosa.</p>
<p class="q"><span class="q">Jayakar: </span>E se è pieno di invidia?</p>
<p class="k"><span class="k">Krishnamurti: </span>Allora rimanete con quell’invidia pienamente: siate invidiosi, sentitelo!</p>
<p class="q"><span class="q">Jayakar: </span>Allora ne conosco la natura per intero.</p>
<p class="k"><span class="k">Krishnamurti: </span>È una cosa formidabile. Ma voi dite: “Sono invidioso e non devo essere invidioso”. Da qualche parte in un angolo buio si trova il freno dell’educazione; e allora qualcosa va storto. Ma riuscirò a essere invidioso senza fuggirne? Allontanarsene è razionalizzare, reprimere, e tutto il resto. Non fate altro che rimanere con quel sentimento. Quando c’è il dolore, siate completamente con quel dolore. È una cosa spietata. Tutto il resto non è che inganno. Quando siete con qualcosa, l’azione ha avuto luogo. Non c’è niente che dobbiate fare.</p>

<h1>6. I fattori del deterioramento</h1>
<p class="q"><span class="q">Jayakar: </span>Vogliamo discutere i problemi del deterioramento e della morte? Com’è che i meccanismi della mente hanno una tendenza innata a deteriorarsi, un declino dell’energia?</p>
<p class="k"><span class="k">Krishnamurti: </span>Perché il corpo, la mente si deteriorano?</p>
<p class="q"><span class="q">Jayakar: </span>Con l’età, col tempo, il corpo si deteriora; ma perché si deteriora la mente? Al termine della vita, ha luogo la morte del corpo e la morte della mente. Ma la morte della mente può avvenire anche se il corpo è in vita. Se, come voi dite, le cellule cerebrali contengono la coscienza, non è allora inevitabile che col deterioramento delle cellule del corpo umano le cellule della mente dell’uomo, il cervello, si deteriorino anch’esse?</p>
<p class="k"><span class="k">Krishnamurti: </span>Stiamo parlando del deterioramento dell’intera struttura della mente e del cervello con l’età, col tempo? I biologi hanno dato la risposta. Loro che cosa dicono?</p>
<p class="q"><span class="q">Frydman: </span>Le cellule del cervello e del corpo si deteriorano perché non avviene alcun processo di eliminazione. Non sono fatte per funzionare in eterno. Non eliminano del tutto i prodotti del proprio metabolismo. Se venisse dato loro il modo di depurarsi a fondo, potrebbero vivere per sempre.</p>
<p class="k"><span class="k">Krishnamurti: </span>La domanda è questa: Perché il cervello, che è stato attivo per un certo periodo di tempo, si deteriora? E la risposta biologica è che, data una sufficiente capacità di depurazione, può continuare a vivere per sempre. Qual è l’elemento depurante?</p>
<p class="q"><span class="q">Frydman: </span>Una eliminazione adeguata.</p>
<p class="k"><span class="k">Krishnamurti: </span>Deve trattarsi, certo, di qualcosa di molto più sostanziale.</p>
<p class="q"><span class="q">Frydman: </span>Un’eliminazione adeguata è la manifestazione esterna del processo depurante.</p>
<p class="q"><span class="q">Jayakar: </span>Non è adeguata. Se così fosse, il corpo umano, se depurato adeguatamente, non si deteriorerebbe. Ma la morte è inevitabile. La mente è qualcosa di diverso dalle cellule cerebrali?</p>
<p class="k"><span class="k">Krishnamurti: </span>Si tratta di un deterioramento dell’energia o di un deterioramento delle cellule cerebrali nella loro capacità di produrre energia? Innanzitutto formuliamo la domanda con chiarezza.</p>
<p class="q"><span class="q">Balasundaram: </span>Quando diciamo che il cervello si deteriora, noi supponiamo che per un certo periodo esso abbia una piena vitalità, ma uno dei problemi dell’esistenza è la mediocrità della mente.</p>
<p class="k"><span class="k">Krishnamurti: </span>La domanda è questa: Perché il cervello non conserva le sue qualità di acume, di chiarezza, di profonda energia? Quando invecchia, sembra subire un deterioramento. Questo avviene perfino all’età di vent’anni. È già costretto in un solco e poco a poco si va spegnendo. Voglio scoprire se si tratta di una questione di età. Potete osservare che certe menti, benché siano ancora piuttosto giovani, hanno già perduto questo carattere di agilità. Sono già prese in una routine, e l’elemento deteriorante è già in atto.</p>
<p class="q"><span class="q">S. Patwardhan: </span>Il motivo è nel fatto che siamo nati con un certo condizionamento? È questo il fattore determinante?</p>
<p class="k"><span class="k">Krishnamurti: </span>Si tratta di un problema di condizionamento e dell’aprirsi una breccia attraverso quel condizionamento che libera l’energia, e perciò consente alla mente di andare avanti per un tempo illimitato; oppure il deterioramento ha piuttosto a che fare con una mente che funziona in rapporto alle sue decisioni?</p>
<p class="q"><span class="q">S. Patwardhan: </span>Che cosa intendete con “funzionare in rapporto alle sue decisioni”?</p>
<p class="k"><span class="k">Krishnamurti: </span>Ciò che agisce per mezzo della scelta e della volontà. Uno decide quale linea d’azione prenderà, e quella decisione non è fondata sulla chiarezza, non sull’osservazione dell’intero campo, ma secondo la soddisfazione e il piacere, che sono frammenti di quel campo. E si continua a vivere in quella frammentarietà. Questo è uno dei fattori del deterioramento. La mia scelta di diventare uno scienziato può essere fondata sull’influsso dell’ambiente, sull’influsso familiare, o sul mio desiderio personale di raggiungere il successo in una certa direzione. Queste diverse considerazioni attinenti alla scelta di una determinata professione, e quella decisione, quella scelta e gli atti che ne conseguono, costituiscono uno dei fattori del deterioramento. Io trascuro tutto il resto del campo per dedicarmi unicamente a un particolare ristretto angolo di quel campo. Le cellule del cervello non funzionano per intero, ma soltanto in una direzione. Vedete, questo è un fatto piuttosto interessante. Non siate subito d’accordo. Stiamo indagando.</p>
<p class="q"><span class="q">Jayakar: </span>State dicendo che il cervello non funziona in modo completo, ma soltanto in una direzione.</p>
<p class="k"><span class="k">Krishnamurti: </span>Il cervello non è pienamente attivo, e io credo che questa sia la causa del deterioramento. Mi avete chiesto quali sono i fattori del deterioramento, non se la mente sia o meno in grado di vedere la totalità. Per tutti questi anni ho potuto osservare che una mente che ha seguito una certa linea d’azione ad esclusione della totalità dell’azione si deteriora.</p>
<p class="q"><span class="q">Jayakar: </span>Cerchiamo di esplorare questo punto. Le cellule cerebrali in se stesse possiedono innato il senso del tempo, della memoria, l’istinto. Esse operano in quanto riflessi. La natura stessa dell’agire in modo riflesso pone dei limiti al funzionamento totale del cervello. E non conosciamo altro modo che questo.</p>
<p class="k"><span class="k">Krishnamurti: </span>Stiamo cercando di scoprire quali siano i fattori del deterioramento. Quando ne vedremo i fattori, riusciremo forse a raggiungere l’altro scopo, quello di vedere la totalità.</p>
<p class="q"><span class="q">Jayakar: </span>Si possono prendere in considerazione una ventina di fattori di conflitto, per esempio.</p>
<p class="k"><span class="k">Krishnamurti: </span>Non consideriamone troppi. Una carriera fondata sulla scelta, motivata dalla soddisfazione del raggiungimento o dal desiderio del successo, quel tipo di azione è necessariamente fonte di conflitto. Così, il conflitto è uno dei fattori del deterioramento. Forse è il principale fattore del deterioramento Decido di diventare un uomo politico. Decido di diventare un uomo di religione. Decido di diventare un artista, un sanyasi; questa decisione è dovuta a un condizionamento originato da una cultura che per sua natura intrinseca è frammentaria. Come dire che decido di rimanere scapolo perché da quanto ho potuto vedere, da quanto ho sentito dire, sono convinto che per raggiungere Dio, la Verità, l’Illuminazione devo rimanere celibe. Ignoro l’intera struttura dell’umana esistenza, l’aspetto biologico, quello sociologico, e tutto il resto. Questa decisione, naturalmente, mi è causa di conflitto, un conflitto sessuale, un conflitto nel tenermi lontano dalla gente, e così via. Questo è uno dei fattori del deterioramento del cervello. Ne sto usando solamente una parte. Il fatto stesso di isolare un settore della mia vita da tutto il resto è un fattore di deterioramento. In questo modo, la scelta e la volontà sono fattori di deterioramento.</p>
<p class="q"><span class="q">Jayakar: </span>E tuttavia sono gli unici strumenti utili all’azione in nostro possesso.</p>
<p class="k"><span class="k">Krishnamurti: </span>Giusto. Consideriamo il fatto. L’intera nostra vita è fondata su questi due fattori: la capacità di distinguere o scelta e l’azione o volontà nella ricerca della soddisfazione.</p>
<p class="q"><span class="q">S. Patwardhan: </span>Perché la capacità di distinguere?</p>
<p class="k"><span class="k">Krishnamurti: </span>La capacità di distinguere è la scelta. Io distinguo tra questo e quello. Stiamo cercando di scoprire quale sia il fattore di deterioramento, il fattore di base del deterioramento. Potremmo anche trovare inaspettatamente qualcosa di diverso. Mi accorgo che la scelta e la volontà all’opera sono fattori di deterioramento, e se anche voi ve ne accorgete, allora la domanda è: Esiste un tipo di azione che non contenga questi due elementi, questi due principi?</p>
<p class="q"><span class="q">Jayakar: </span>Prendiamo in considerazione gli altri fattori, dal momento che ne esistono molti altri; ci sono i fattori ereditari, c’è anche lo stato di shock, per esempio.</p>
<p class="k"><span class="k">Krishnamurti: </span>Se ho avuto in eredità una mente tarda, ottusa, sono un uomo finito. Potrò visitare i templi e le chiese più diverse, ma rimane il fatto che le mie stesse cellule cerebrali sono state intaccate.</p>
<p class="q"><span class="q">Jayakar: </span>Poi c’è lo shock.</p>
<p class="k"><span class="k">Krishnamurti: </span>Che sarebbe?</p>
<p class="q"><span class="q">Jayakar: </span>L’opera della vita stessa.</p>
<p class="k"><span class="k">Krishnamurti: </span>Perché la vita stessa dovrebbe produrre uno shock? </p>
<p class="q"><span class="q">Jayakar: </span>Succede.</p>
<p class="k"><span class="k">Krishnamurti: </span>Perché? Mio figlio muore, mio fratello muore. Questo mi ha causato uno shock perché non mi ero mai reso conto che mio figlio avrebbe potuto morire. All’improvviso mi rendo conto che è morto, si tratta di uno shock neurologico. State usando la parola “shock” in senso psicologico o fisico?</p>
<p class="q"><span class="q">Jayakar: </span>È uno shock fisico, è uno shock neurologico quello di entrare in contatto reale col valore di qualcosa che finisce.</p>
<p class="k"><span class="k">Krishnamurti: </span>Va bene. Prendiamo in considerazione lo shock, lo shock fisico, psicologico, emotivo dovuto all’improvvisa perdita di qualcosa, di qualcuno, lo shock di ritrovarsi soli, lo shock per qualcosa che improvvisamente ha incontrato la sua fine. Le cellule del cervello ricevono questo shock. Ora, in che modo vi comporterete in rapporto a questo evento? Quello shock è un fattore di deterioramento?</p>
<p class="q"><span class="q">S. Patwardhan: </span>No, il fattore è costituito dal nostro modo di reagire allo shock.</p>
<p class="q"><span class="q">Jayakar: </span>È possibile reagire con una calma assoluta? La mente ha registrato qualcosa che non è in grado di comprendere. Ci sono profondità oltre le quali è incapace di reagire. Stiamo parlando dello shock e di reazioni inedite. Fino a quale profondità siamo riusciti a penetrare?</p>
<p class="k"><span class="k">Krishnamurti: </span>Un momento, Pupulji, andate piano. Mio figlio è morto, mio fratello è morto. È uno shock terribile perché abbiamo vissuto insieme, abbiamo giocato insieme. Quello shock ha paralizzato la mente, e continua a paralizzarla anche adesso. Il fattore importante è la condizione in cui la mente ne esce fuori. Ne esce con una lesione, con tutto ciò che una lesione implica, oppure ne esce senza traccia di danno?</p>
<p class="q"><span class="q">S. Patwardhan: </span>Potrei non saperlo. A livello cosciente potrei dire di averlo superato. Come posso sapere se non c’è traccia di danno?</p>
<p class="q"><span class="q">Deshpande: </span>Signore, non potrebbe essere che in caso di shock sopraggiunga una morte, la completa estinzione di un modello mentale, e che il fatto stesso di vederla ne costituisca la fine?</p>
<p class="k"><span class="k">Krishnamurti: </span>Tutto questo è implicito. Quando mio fratello muore, o muore mio figlio, l’intera mia vita cambia. Il cambiamento è lo shock. Devo lasciare questa casa, dovrò guadagnarmi da vivere in un modo diverso, devo fare una quantità di cose. Tutto questo è implicito nella parola “shock”. Io sto chiedendo adesso se quello shock ha lasciato un segno o lesione, o no. Se non ha lasciato il minimo segno, il minimo danno, non una traccia o un’ombra di sofferenza, allora la mente ne emerge completamente rinvigorita, del tutto nuova. Ma se è rimasta ferita, brutalizzata, allora abbiamo di fronte un fattore di deterioramento. Ora, come fa la mente ad avere consapevolezza cosciente di non essere stata danneggiata nell’intimo, nel profondo?</p>
<p class="q"><span class="q">Jayakar: </span>Se è rimasta danneggiata nell’intimo, nel profondo, questo significa che non c’è speranza e non c’è più niente da fare? O esiste un modo di cancellare il danno?</p>
<p class="k"><span class="k">Krishnamurti: </span>Stiamo per parlare proprio di questo. Lo shock è un fatto naturale perché all’improvviso mi sono trovato in mezzo a una strada, per parlare sotto metafora. Da un punto di vista neurologico, psicologico, all’interno, all’esterno, l’intero quadro è cambiato. A quali condizioni la mente emerge da tutto ciò? Qui sta il problema. Ne emerge con un danno, o totalmente purgata da ogni danno? Si tratta di lesioni superficiali, o tanto profonde che la mente cosciente a un dato momento è nell’assoluta incapacità di conoscerle, e queste continueranno, di conseguenza, a ripetersi e a ripetersi? Tutto ciò è uno spreco di energia. Come fa la mente a scoprire se è stata colpita profondamente?</p>
<p class="q"><span class="q">Jayakar: </span>I danni superficiali uno riesce ad allontanarli, ad affrontarli, ma i danni profondi...</p>
<p class="k"><span class="k">Krishnamurti: </span>Come li affronterete?</p>
<p class="q"><span class="q">Jayakar: </span>Ci sono la brutalità, la morte, c’è la violenza.</p>
<p class="k"><span class="k">Krishnamurti: </span>Non tirate in ballo la violenza. Come avviene che la mente si imbatta nelle ferite profonde? Che cos’è una ferita?</p>
<p class="q"><span class="q">Jayakar: </span>Una profonda sofferenza.</p>
<p class="k"><span class="k">Krishnamurti: </span>Esiste una ferita profonda?</p>
<p class="q"><span class="q">Jayakar: </span>Sì.</p>
<p class="k"><span class="k">Krishnamurti: </span>Che cosa intendete con ferita profonda?</p>
<p class="q"><span class="q">Jayakar: </span>Le ferite veramente profonde fanno seguito a una crisi, l’essenza stessa del vostro essere si trova al limite estremo del dolore.</p>
<p class="k"><span class="k">Krishnamurti: </span>Mio fratello muore, mio figlio muore; marito, moglie, chiunque sia. È uno shock. Lo shock è una specie di ferita. Sto chiedendo se la ferita è molto profonda e cosa intendo con “molto profonda”. </p>
<p class="q"><span class="q">Jayakar: </span>Le profondità dell’inconscio vengono rigettate fuori. </p>
<p class="k"><span class="k">Krishnamurti: </span>Che cosa viene espulso?</p>
<p class="q"><span class="q">Jayakar: </span>La sofferenza.</p>
<p class="k"><span class="k">Krishnamurti: </span>La sofferenza, della quale non eravate consapevole, e lo shock rende manifesta la sofferenza. Ora, che cos’era presente lì, la sofferenza o la causa della sofferenza?</p>
<p class="q"><span class="q">Jayakar: </span>C’era la causa della sofferenza. C’era la causa della sofferenza, della quale non ero consapevole. Arriva lo shock e mi rende consapevole di quella sofferenza.</p>
<p class="q"><span class="q">Frydman: </span>Che cosa intendete quando dite che lo shock crea la sofferenza?</p>
<p class="k"><span class="k">Krishnamurti: </span>La sofferenza era già presente. È uno dei fattori. Mio fratello è morto, questo è un dato assoluto, definitivo. Non posso richiamarlo indietro. Il mondo intero si trova di fronte questo problema, non io o voi soltanto, tutti quanti si trovano davanti questo problema. Si produce uno shock. Quello shock è una ferita profonda. La causa della ferita era già li da prima e lo shock l’ha soltanto rivelata? La ferita era lì perché non l’avevo mai affrontata? Non ho mai affrontato la solitudine. Non ho mai affrontato il sentimento di solitudine, che è uno degli elementi della lesione.</p>
<p>Ora, sono io capace, prima che intervenga lo shock, di affrontare la solitudine? Sono capace, prima che venga lo shock, di sapere che cos’è essere soli? Prima che venga lo shock, sono riuscito ad approfondire il problema dell’appoggio, della dipendenza, che sono tutti fattori dannosi, le cause del danno, così che quando viene lo shock, riemergono tutti in piena evidenza? Ora, quando lo shock sopraggiunge, che cosa accade? Non ricevo alcun danno. È proprio così.</p>
<p class="q"><span class="q">Frydman: </span>Che cosa vi induce a prepararvi?</p>
<p class="k"><span class="k">Krishnamurti: </span>Io non preparo. Io osservo la vita. Osservo quali sono le implicazioni dell’attaccamento o dell’indifferenza, o del fatto di coltivare l’indipendenza perché non devo dipendere. La dipendenza è causa di dolore, ma anche coltivare l’indipendenza può portare dolore. Così, io osservo me stesso, osservo e vedo che qualsiasi forma di dipendenza deve avere come conseguenza inevitabile un danno grave. In tal modo, quando lo shock arriva, non esiste la causa del danno. Accade qualcosa di completamente diverso.</p>
<p class="q"><span class="q">S. Patwardhan: </span>Può succedere che al fine di prevenire la sofferenza, noi tutti facciamo quello che avete descritto or ora.</p>
<p class="q"><span class="q">Jayakar: </span>Signore, queste cose le abbiamo fatte tutte. Abbiamo osservato, ci siamo inoltrati nei problemi dell’attaccamento.</p>
<p class="k"><span class="k">Krishnamurti: </span>Potreste dire che lo shock è “sofferenza”?</p>
<p class="q"><span class="q">Jayakar: </span>Lo shock sembra raggiungere le profondità del mio essere che non sono mai riuscita a raggiungere prima, alle quali l’accesso mi è precluso.</p>
<p class="k"><span class="k">Krishnamurti: </span>Che cosa intendete con questo? Se siete andata a fondo del problema della solitudine, dell’attaccamento, della paura, della ricerca dell’indipendenza o del distacco come contrari dell’attaccamento, che cosa avviene allora? Quando viene lo shock, lo shock della morte, che cosa avviene? Vi sentite ferita?</p>
<p class="q"><span class="q">Jayakar: </span>Questo è un termine sul quale vorrei soffermarmi. Sembra far emergere tutte le pene di cui abbia mai sofferto.</p>
<p class="k"><span class="k">Krishnamurti: </span>Questo che cosa significa? Che non avete chiarito a voi stessa il dolore – il dolore della solitudine. Prendo questo a titolo di esempio.</p>
<p class="q"><span class="q">Jayakar: </span>Quel che voglio chiedervi è questo: Esiste un modo di spiegare il dolore dovuto all’attaccamento, oppure si tratta di una comprensione totale di qualunque cosa esistente, un risveglio al processo del dolore nel suo insieme?</p>
<p class="k"><span class="k">Krishnamurti: </span>No. Guardate, la sofferenza è dolore. Ci serviamo della parola “sofferenza” per comprendere solitudine, attaccamento, dipendenza, conflitto. Usiamo l’intero campo dell’evasione umana dalla sofferenza e la causa della sofferenza. Ci serviamo della parola “sofferenza” per includere tutto questo. Oppure preferite servirvi dell’espressione “la totalità della sofferenza”? La totalità della sofferenza, quella occulta e quella osservabile – la sofferenza di un contadino, la sofferenza e il dolore di una donna che ha perduto il marito, la sofferenza di un uomo ignorante, analfabeta, sempre in miseria; e la sofferenza di un uomo, il dolore di un uomo ambizioso, frustrato – tutto questo è sofferenza, e lo shock porta tutto questo dolore, non il vostro soltanto, alla superficie. D’accordo? Che cosa accade? Non so come affrontarlo. Piango, prego e vado in chiesa. Questo è quel che accade. Spero di rivedere mio fratello o mio figlio sul piano astrale. Faccio qualunque cosa pur di liberarmi da questa tortura del dolore. Per quale motivo lo shock dovrebbe evocare tutto questo?</p>
<p class="q"><span class="q">Jayakar: </span>Le radici del dolore non sono mai state rivelate.</p>
<p class="k"><span class="k">Krishnamurti: </span>Perché la vista di quel mendicante lungo la strada, un lebbroso, o del paesano che lavora incessantemente nella sofferenza, non hanno toccato il cuore dell’uomo? Perché dovrebbe farlo lo shock?</p>
<p class="q"><span class="q">Jayakar: </span>C’è un perché?</p>
<p class="k"><span class="k">Krishnamurti: </span>Perché quel mendicante non colpisce me personalmente e l’intera società? Perché non mi commuove?</p>
<p class="q"><span class="q">Deshpande: </span>Lo shock attacca l’intera struttura del dolore e la rende attiva.</p>
<p class="k"><span class="k">Krishnamurti: </span>Vi sto facendo una domanda semplice. Vedete il mendicante lungo la strada. Perché questo fatto non vi colpisce? Perché non piangete? Perché piango soltanto quando muore mio figlio? A Roma vidi un frate. Io ho pianto davanti alla sofferenza di una persona legata a un palo chiamato religione. In questo caso non piangiamo, ma piangiamo in quell’altro. Perché? Ovviamente c’è un “perché”. C’è un “perché” della nostra insensibilità.</p>
<p class="q"><span class="q">Balasundaram: </span>La mente dorme. Lo shock la risveglia.</p>
<p class="k"><span class="k">Krishnamurti: </span>Proprio così. Lo shock la risveglia e noi siamo desti al dolore, che è il nostro dolore: prima non eravamo desti al dolore. Questa non è teoria.</p>
<p class="q"><span class="q">Jayakar: </span>No, signore, quando voi affermate qualcosa del genere, io mi risveglio al dolore e non è questione del mio dolore...</p>
<p class="k"><span class="k">Krishnamurti: </span>È dolore. Ora, cosa ne fate del dolore? Il dolore è sofferenza. Che cosa accade?</p>
<p class="q"><span class="q">Jayakar: </span>È come una tempesta. Se uno si trova in mezzo a una tempesta non sta a domandarsi il “perché”. In essa ogni dolore è presente.</p>
<p class="k"><span class="k">Krishnamurti: </span>Ho già detto che non è il vostro dolore; è il dolore. Ho provato dolore quando ho visto quel mendicante. Quando ho visto quel frate, ho pianto. Quando ho visto quel contadino, ero angosciato. Quando ho visto quel riccone, ho detto: “Dio mio, guarda lì”. La società, la cultura, la religione, l’intera vita dell’uomo è anche il dolore di perdere mio fratello. Così è il dolore. Cosa ne faccio del dolore? È profondo o superficiale? Voi dite che è molto profondo.</p>
<p class="q"><span class="q">A. Patwardhan: </span>È molto profondo.</p>
<p class="k"><span class="k">Krishnamurti: </span>Che cosa intendete dire con “profondo”?</p>
<p class="q"><span class="q">Jayakar: </span>Ciò che intendo con profondo è che esso penetra ogni zona del mio essere. Non è un’esperienza parziale; esso non agisce soltanto su una parte della mia vita.</p>
<p class="k"><span class="k">Krishnamurti: </span>Voi dite “È molto profondo”. Non lo chiamate profondo. Per il dolore non ci sono misure. Non è né profondo né poco profondo. Il dolore è il dolore. E allora? Rimanete in esso, sopportate il colpo?</p>
<p class="q"><span class="q">Balasundaram: </span>Non possiamo sfuggirgli né trovargli dei sostituti.</p>
<p class="k"><span class="k">Krishnamurti: </span>Allora, cosa faremo del dolore? Lo ignoreremo? È quanto dobbiamo scoprire. Vado dall’analista per liberarmi del dolore, oppure leggo un libro, o vado a Tirupati o su Marte per liberarmene? Come me ne libererò? Che cosa ne farò?</p>
<p class="q"><span class="q">Jayakar: </span>Il mio punto di vista è di rimanere immobili.</p>
<p class="k"><span class="k">Krishnamurti: </span>Siete addolorati. Siete quel dolore. Sopportatelo. Voi siete lì. Voi lo sopportate. È il vostro dolore, e poi? Cerchiamo di scoprirlo. Io sono quel dolore – il dolore del contadino, il dolore del mendicante, il dolore dell’uomo ricco che passa un inferno d’angoscia, il frate e tutto il resto. Io sono quel dolore. Che cosa farò?</p>
<p class="q"><span class="q">Balasundaram: </span>Questo dolore non può essere trasformato in un risveglio?</p>
<p class="k"><span class="k">Krishnamurti: </span>È quello che voglio scoprire.</p>
<p class="q"><span class="q">S. Patwardhan: </span>Al momento della morte, tutto è ostacolato.</p>
<p class="k"><span class="k">Krishnamurti: </span>Al momento della morte, per qualche giorno ancora, tutto il mio sistema nervoso, biologico, psicologico è paralizzato. Non sto parlando di quel momento. Non ritornateci ancora sopra. Ora è passato. Ha un anno di età. Rimango con questo dolore. Cosa farò?</p>
<p class="q"><span class="q">Balasundaram: </span>Quando il cervello agisce stoltamente, il dolore si risveglia. Evidentemente, si tratta di un modo molto stupido di operare.</p>
<p class="k"><span class="k">Krishnamurti: </span>Una madre perde suo figlio nel Vietnam, tuttavia le madri non sembrano accorgersi che i loro figli potrebbero venire uccisi dal nazionalismo, da concetti e da formule. Non se ne rendono conto. Questo è dolore. Io comprendo per loro. Soffro. Soffriamo. C’è sofferenza. Cosa farò?</p>
<p class="q"><span class="q">Herzherger: </span>Cercherò di capire cos’è.</p>
<p class="k"><span class="k">Krishnamurti: </span>Io lo vedo cos’è. Quel mendicante non potrà mai diventare un ministro, e quel monaco è tormentato dai suoi stessi voti, dalle sue personali idee di Dio. Tutto questo lo vedo. Lo vedo con tanta chiarezza. Non ho più da esaminarlo. Che cosa ne farò?</p>
<p class="q"><span class="q">A. Patwardhan: </span>La sensibilità per la quale il dolore del mendicante o di un altro divengono il vostro personale dolore ci è sconosciuta. Non tutti riescono a considerare come proprio il dolore del mendicante.</p>
<p class="k"><span class="k">Krishnamurti: </span>Provo quel dolore, che cosa fare? Il fatto che gli altri lo vedano o no non mi riguarda. Molta gente non vede le cose. Che cosa farò? Mio figlio è morto.</p>
<p class="q"><span class="q">Jayakar: </span>Ci siete proprio in mezzo. Parlo dell’esserne presi e dell’esserci dentro.</p>
<p class="k"><span class="k">Krishnamurti: </span>Avete sentito quel mendicante che cantava la notte scorsa. È stata una cosa tremenda. Il fatto è lì – il dolore, la sofferenza. Che cosa farete?</p>
<p class="q"><span class="q">Frydman: </span>Si interviene, si tenta di modificare la condizione del mendicante.</p>
<p class="k"><span class="k">Krishnamurti: </span>Questa è la vostra idea fissa. Voi volete farlo a modo vòstro e qualcun altro lo vuol fare a modo suo, ma io sto parlando del dolore. Ci siamo chiesti quali siano i fattori di deterioramento delle cellule cerebrali e della mente. Abbiamo detto che uno dei fattori principali è la conflittualità. Un altro fattore è la sofferenza, il dolore. E cosa sono i fattori? – paura, conflitto, sofferenza, la ricerca del piacere, chiamatelo pure Dio, servizio sociale, lavoro per il proprio paese. Così, questi sono i fattori di deterioramento. Chi deve agire? Che dovrò fare? A meno che la mente non chiarisca questo punto, il suo agire non farà che produrre nuova sofferenza, nuovo dolore.</p>
<p class="q"><span class="q">Jayakar: </span>Il deterioramento sarà più rapido.</p>
<p class="k"><span class="k">Krishnamurti: </span>Questo è un fatto ovvio. Siamo giunti a stabilire che il dolore, il trauma, la sofferenza e l’elemento della paura, oltre che la ricerca del piacere, sono alcuni dei fattori che causano il deterioramento. Che cosa farò? Che cosa farà la mente?</p>
<p class="q"><span class="q">Sundaram: </span>Ponendosi questa domanda, la mente tenta di diventare qualcosa di diverso da quel che è.</p>
<p class="k"><span class="k">Krishnamurti: </span>Se soffre, in che modo può agire?</p>
<p class="q"><span class="q">S. Patwardhan: </span>Come può diventare qualcosa di diverso? Il divenire è un altro dei fattori di deterioramento. Il divenire ne costituisce un fattore perché in esso vi è conflitto. Voglio essere qualcosa; perciò il divenire è la fuga dal dolore, quindi è conflitto. Allora, che cosa farò? Ho provato il lavoro rurale, ho provato il lavoro sociale, il cinema, il sesso, ma il dolore è sempre lì. Che dovrò fare?</p>
<p class="q"><span class="q">Interrogatore: </span>Ci sarà pure un modo perché il dolore se ne vada.</p>
<p class="k"><span class="k">Krishnamurti: </span>Perché dovrebbe andarsene? Tutto quello che vi interessa è che se ne vada. Perché dovrebbe andarsene? Non c’è via d’uscita, non è così?</p>
<p class="q"><span class="q">Sundaram: </span>Dovete viverci assieme.</p>
<p class="k"><span class="k">Krishnamurti: </span>Come fate a vivere con qualcosa che è sofferenza, che e dolore? Come fate a convivere?</p>
<p class="q"><span class="q">Herzherger: </span>Quando smetto di intervenire su di esso.</p>
<p class="k"><span class="k">Krishnamurti: </span>Lo fate veramente o lo dite soltanto in via teorica? Cosa dovrà fare la mente di questa ferita tremenda che è causa di dolore, di sofferenza, di questa lotta incessante che porta al deterioramento delle cellule cerebrali?</p>
<p class="q"><span class="q">Balasundaram: </span>Si dovrebbe cercare di osservarla.</p>
<p class="k"><span class="k">Krishnamurti: </span>Osservare che cosa, signore? La mia sofferenza, il mio dolore sono forse diversi da colui che li osserva? È un’altra cosa? Il dolore è diverso dall’osservatore? In tal caso, cosa accade? L’osservatore dice: “Devo liberarmi del dolore”. Ma alla fine del viaggio è sempre lì. Ora, cosa succede quando l’osservatore è l’osservato?</p>
<p class="q"><span class="q">A. Patwardhan: </span>Abbiamo cominciato con la ricerca del fattore di deterioramento. Siamo arrivati alla conclusione che il dolore è il fattore di deterioramento. Se non vogliamo il deterioramento, non dobbiamo soffrire dolore. Perciò, l’eliminazione del dolore è importante e non possiamo dire: “Io sono il dolore”, “Devo vivere col dolore”. È un processo interminabile. Dobbiamo smettere di soffrire. Ora, qual è il segreto a un tal fine? Ditecelo voi.</p>
<p class="k"><span class="k">Krishnamurti: </span>Quale segreto? Voi introducete dei termini che io non ho mai usato. Io uso parole che corrispondono al dizionario. Io non voglio essere un muro vuoto e insensibile.</p>
<p class="q"><span class="q">Frydman: </span>Immunità non significa insensibilità.</p>
<p class="k"><span class="k">Krishnamurti: </span>Vogliamo tutti liberarci del dolore. Sarebbe da idioti dire: “Devo sopportare il dolore”, e questo è quello che fa la maggioranza della gente, e siccome sopportano il dolore si dànno a comportamenti nevrotici, come andare in chiesa e così via. Così, è assurdo affermare che dobbiamo sopportare il dolore. Al contrario, sapendo che il dolore è uno dei principali fattori del deterioramento, in quale modo giungerà a un termine? Signore, al termine del dolore, la mente diventa straordinariamente appassionata; non si tratta soltanto di una mente opaca, dalla quale il dolore è assente. Volete averne il segreto?</p>
<p class="q"><span class="q">Frydman: </span>Voi conoscete il segreto?</p>
<p class="k"><span class="k">Krishnamurti: </span>Ve lo dirò. Lo desiderate? Affrontiamo la cosa diversamente. È possibile che una mente non venga mai colpita? Siamo danneggiati dall’educazione, dalla famiglia, dalla società. Io chiedo: “È possibile che la mente, vivendo in un mondo dove il danneggiamento esiste, rimanga indenne?”. Qualcuno mi darà dell’imbecille. Qualcuno dirà che sono un grand’uomo. Potrete dire che sono un illuminato, un saggio, oppure che sono un vecchio sciocco. Chiamatemi come volete; è possibile che io non rimanga mai colpito? È lo stesso problema esposto in modo diverso.</p>
<p class="q"><span class="q">S. Patwardhan: </span>C’è una piccola differenza. Nel primo caso il problema era quello di restare colpiti e del modo di uscirne. Adesso la domanda è questa: Esiste una possibilità di non venir mai danneggiati?</p>
<p class="k"><span class="k">Krishnamurti: </span>Ve la sto mostrando. Questo è il segreto. Che cosa farete di tutti i dolori che gli esseri umani hanno accumulato? Se non risolverete questo problema, qualunque cosa facciate, non potrà portare che a nuovo dolore. Andiamo avanti. Abbiamo chiesto un momento fa che cosa accade quando l’osservatore è l’osservato.</p>
<p class="q"><span class="q">Sundaram: </span>Ci dovrebbe essere un’osservazione priva del centro.</p>
<p class="k"><span class="k">Krishnamurti: </span>Un’osservazione priva del centro significa che esiste soltanto quella cosa che chiamate dolore. Non c’è un’entità che affermi che devo andare oltre il dolore. Quando non c’è nessuno che osserva, c’è il dolore? È l’osservatore che rimane ferito. È il centro che si sente lusingato. È il centro che dice di venire colpito. È il centro che dice: “Conosco il dolore”. Ora, siete in grado di osservare questa cosa chiamata dolore facendo a meno del centro, facendo a meno dell’osservatore? Non si tratta di un vuoto. Che cosa accade?</p>
<p class="q"><span class="q">Frydman: </span>Il dolore altera il sentimento.</p>
<p class="k"><span class="k">Krishnamurti: </span>Che cosa intendete dicendo che il dolore altera il sentimento? Signore, questo è un punto difficile perché noi consideriamo sempre il dolore a partire dal centro, sotto forma di un osservatore che dice: “Devo fare qualcosa”. In tal modo, l’agire si fonda sul centro che interviene in qualche modo sul dolore, ma quando il centro è il dolore che cosa fate? Cosa resta da fare?</p>
<p>Cos’è la compassione? La parola “compassione” significa passione, e in che modo può nascere? Dandosi un gran daffare? Come nasce? Quando manca la sofferenza, l’“altra” esiste. Questo vi dice qualcosa? Come può una mente che soffre conoscere la compassione?</p>
<p class="q"><span class="q">Frydman: </span>La consapevolezza che c’è dolore è compassione.</p>
<p class="k"><span class="k">Krishnamurti: </span>Perdonatemi. Non ho mai detto: “Diventate compassionevoli”. Stiamo guardando il fatto, il “quel che è”, che è la sofferenza. Questa è un fatto assoluto. Io soffro, e la mente fa tutto il possibile per fuggire. Quando non fugge via, allora osserva. Allora l’osservatore, se osserva molto molto da vicino, è l’osservato, e quello stesso dolore si trasforma in passione, che è compassione. Le parole non sono il fatto reale. Così, non sfuggite al dolore, il che non significa che diventiate morbosi. Vivete con esso. Vivete con il piacere, non è così? Perché non vivete col dolore in modo totale? Siete capaci di viverci insieme senza fuggirne? Che cosa accade? Osservate. La mente si fa molto chiara, molto intelligente. Si trova di fronte al fatto. La stessa sofferenza trasformata in passione è qualcosa di immenso. Da quella nasce una mente che non potrà mai subire danni. Punto e basta. Ecco il segreto.</p>

<h1>7. L’energia e la coltivazione del terreno</h1>
<p class="q"><span class="q">Jayakar: </span>Vogliamo discutere una delle principali rémore dell’intelligenza, e cioè il fattore dell’attività egocentrica?</p>
<p class="k"><span class="k">Krishnamurti: </span>Se parlate di egocentrismo, un centro implica una periferia. Possiamo dire che dove esiste un centro c’è un confine, una limitazione, e che ogni attività deve svolgersi all’interno del cerchio di centro e periferia? Questa è l’attività egocentrica.</p>
<p class="q"><span class="q">Jayakar: </span>Quali sono i confini del sé?</p>
<p class="k"><span class="k">Krishnamurti: </span>Può essere illimitato o chiuso entro dei limiti, ma esiste sempre un confine.</p>
<p class="q"><span class="q">Jayakar: </span>Illimitato?</p>
<p class="k"><span class="k">Krishnamurti: </span>Lo potete allargare quanto volete. Finché esiste un centro, c’è una periferia, un confine, ma quel confine può essere esteso.</p>
<p class="q"><span class="q">Jayakar: </span>Questo significa, signore, che non c’è un limite a questa estensione?</p>
<p class="k"><span class="k">Krishnamurti: </span>Procediamo con calma. Quando parliamo di attività egocentrica, viene implicato questo – un centro e una periferia, una restrizione, e ogni forma di attività ha luogo all’interno di quel cerchio: pensare a se stessi, progredire verso qualcosa, tutto questo procede sempre dal centro verso una periferia. Dove esiste un centro, esiste un confine, e quel centro potrà espandersi, ma si trova sempre all’interno di quel confine, e pertanto ogni attività ha luogo entro quel cerchio. Dal centro potrete espandervi quanto volete, attraverso il servizio sociale, la dittatura e la tirannide democratiche o per suffragio, tutto rientra in quell’ambito.</p>
<p class="q"><span class="q">A. Patwardhan: </span>Il punto essenziale, signore, è se sia possibile un’azione che non vada ad alimentare un centro.</p>
<p class="k"><span class="k">Krishnamurti: </span>Oppure, se sia possibile che non vi sia un centro.</p>
<p class="q"><span class="q">A. Patwardhan: </span>Signore, dal nostro punto di vista questo non lo si può dire perché partiamo da un centro. Onestamente, realisticamente possiamo dire che sappiamo che esiste un centro, e sappiamo che ogni attività, compresa la respirazione, alimenta quel centro.</p>
<p class="k"><span class="k">Krishnamurti: </span>Il punto è questo: l’energia che si espande tra la circonferenza e il centro è un’energia limitata, un’energia meccanica. Siete consapevoli, non a parole ma nella vostra realtà interiore, del fatto che dove esiste un centro deve esserci una circonferenza e che qualsiasi attività abbia luogo entro quell’area è limitata, frammentaria, e quindi uno spreco di energia?</p>
<p class="q"><span class="q">Anand: </span>Abbiamo discusso della circonferenza e del centro. Renderci conto dell’ego in noi stessi sarebbe il primo problema.</p>
<p class="k"><span class="k">Krishnamurti: </span>Il problema è questo, signore. Siamo entità egoistiche. Siamo esseri umani egocentrici, pensiamo a noi stessi, alle nostre preoccupazioni, alla nostra famiglia – noi siamo il centro. Possiamo spostare il centro al lavoro sociale, al lavoro politico, ma è sempre il centro che opera.</p>
<p class="q"><span class="q">Jayakar: </span>Vedere questo richiede maggiore acutezza, perché si può interessarsi a cose nelle quali si ha l’impressione che il centro non sia coinvolto.</p>
<p class="k"><span class="k">Krishnamurti: </span>Vi potrà sembrare che sia così. Sono “io” che lavoro per i poveri, ma sto sempre lavorando all’interno di questi limiti.</p>
<p class="q"><span class="q">Jayakar: </span>Signore, vorrei un chiarimento. Non state contestando il lavoro in favore dei poveri?</p>
<p class="k"><span class="k">Krishnamurti: </span>Il problema è quello della mia identificazione col povero, la mia identificazione con la nazione, la mia identificazione con Dio, la mia identificazione con un qualche ideale, e così via.</p>
<p class="q"><span class="q">Apa Pant: </span>Credo che Pupulji intendesse chiedere se questo movimento della mente con le sue abitudini possa essere messo a tacere. Questa attività della mente che si esaurisce nell’identificazione, nel movimento costante dal centro alla periferia, dalla periferia al centro, può essere messa a tacere? Esiste un’energia che sgorgando fuori le imponga il silenzio o la renda irrilevante, simile a un’ombra?</p>
<p class="k"><span class="k">Krishnamurti: </span>Qui non riesco a seguirvi.</p>
<p class="q"><span class="q">Jayakar: </span>In realtà si tratta di questo: abbiamo fatto di tutto per comprendere la natura di questa attività egocentrica. Abbiamo osservato, abbiamo meditato, ma il centro non si arresta, signore.</p>
<p class="k"><span class="k">Krishnamurti: </span>No, perché penso che stiamo commettendo un errore. Non vediamo realmente, non sentiamo nel nostro cuore, nella nostra mente, che qualsiasi azione all’interno di questa periferia, dal centro alla periferia e alla circonferenza, e poi dalla circonferenza al centro, questo movimento di avanti e indietro è uno spreco di energia che deve necessariamente essere limitato e deve causare dolore. Tutto entro quell’area di dolore. Questo non lo vediamo.</p>
<p class="q"><span class="q">Jayakar: </span>Signore, se fa parte delle nostre cellule cerebrali, e se è l’attività delle nostre cellule cerebrali di emettere continuamente queste piccole onde che vengono intrappolate, e in questo consiste in un senso l’esistenza egocentrica, allora...</p>
<p class="k"><span class="k">Krishnamurti: </span>No, Pupul, il cervello ha bisogno di due cose: la sicurezza e il senso della durata.</p>
<p class="q"><span class="q">Jayakar: </span>Ambedue sono fornite dall’ego.</p>
<p class="k"><span class="k">Krishnamurti: </span>Ecco perché è diventato molto importante.</p>
<p class="q"><span class="q">Apa Pant: </span>Signore, con la sua abitudine di cercare la sicurezza o la durata il cervello è un’entità meccanica, fisica. Ora, come si fa a sfuggire alle sue abitudini, alle sue operazioni meccaniche? Pupulji accennava a questo.</p>
<p class="k"><span class="k">Krishnamurti: </span>Signore, non voglio entrare nel merito. Qualunque movimento di fuga è sempre entro i confini della periferia. Esiste un’azione, una mossa che non sia egocentrica?</p>
<p class="q"><span class="q">Jayakar: </span>Conosciamo, per esempio, degli stati nei quali sembra come che l’ego sia scomparso, ma se poi il seme dell’attività egocentrica è contenuto nelle cellule cerebrali, quella si ripeterà ancora. Allora dico a me stessa che ci deve essere un’altra energia, ci deve essere un’altra facoltà capace di annientarla.</p>
<p class="q"><span class="q">Apa Pant: </span>I nostri cervelli sono dei computer, e i nostri modelli di comportamento e le nostre azioni sono condizionati e programmati in quel senso. I feedback stanno diventando sempre più complessi. Ora, cos’è l’energia? è attenzione, è silenzio, è esteriore, è interiore?</p>
<p class="k"><span class="k">Krishnamurti: </span>Il nostro cervello è programmato per funzionare dal centro alla periferia, dalla circonferenza al centro, questo movimento di va e vieni. È programmato per questo, è allenato per questo, è condizionato a questo. È possibile interrompere questo impulso delle cellule cerebrali?</p>
<p class="q"><span class="q">Jayakar: </span>Esiste un’energia che, al di fuori della mia volontà, annienterà l’impulso?</p>
<p class="k"><span class="k">Krishnamurti: </span>Quest’impulso, questo programma del cervello, che è stato condizionato per millenni, può aver termine?</p>
<p class="q"><span class="q">Apa Pant: </span>E decondizionarsi?</p>
<p class="k"><span class="k">Krishnamurti: </span>Nel momento che si arresta, l’avete distrutto. Ora, esiste una energia che non sia attività egocentrica, un’energia immotivata, senza causa, un’energia che senza questi impedimenti non avrebbe fine?</p>
<p class="q"><span class="q">Jayakar: </span>Sì. Ed è possibile, lo dico soltanto a titolo di esperimento, è possibile indagare sulla natura di quell’energia?</p>
<p class="k"><span class="k">Krishnamurti: </span>Lo faremo.</p>
<p class="q"><span class="q">A. Patwardhan: </span>L’unico strumento che abbiamo è l’attenzione. Così, qualunque energia voi postuliate deve manifestarsi come attenzione. Ripeto che l’attenzione è il solo strumento che abbiamo.</p>
<p class="q"><span class="q">Jayakar: </span>Se posso dirlo, io non voglio postulare nulla. Sto chiedendo a Krishnaji qualcosa che non abbiamo chiesto prima. Come dirlo con parole?</p>
<p class="k"><span class="k">Krishnamurti: </span>State domandando, esiste un’energia che non parta dal centro, un’energia incausata, un’energia inesauribile e perciò nonmeccanica. Abbiamo scoperto qualcosa. E cioè, che il cervello è stato condizionato attraverso i millenni a muoversi dal centro alla circonferenza e dalla circonferenza al centro, avanti e indietro, estendendo il campo, limitandolo e così via. E c’è un modo per arrestare quel movimento? Abbiamo appena detto che finisce quando c’è un’interruzione, quando stacchiamo la spina. Questo vuol dire che il cervello cessa di muoversi in quella direzione, ma se l’arresto ha una qualsiasi causa vi ritrovate nuovamente nel cerchio. Questo vi dice qualcosa? E cioè, è possibile che il cervello, che è stato condizionato per millenni a operare dal centro alla periferia e dalla periferia al centro, è possibile che quel movimento si arresti? Ora, la prossima domanda sarà: È possibile? Mi seguite? Credo che questa sia una domanda sbagliata. Quando vedete la necessità di un arresto, quando il cervello stesso vede la necessità che quel movimento abbia termine, si ferma. Mi domando se sono stato chiaro.</p>
<p class="q"><span class="q">Interrogatore: </span>Si. Ma ricomincia daccapo. Interrompe il movimento per un po’, ma poi ricomincia.</p>
<p class="k"><span class="k">Krishnamurti: </span>No, signore, nel momento stesso che dice che lo rivolete, siete ritornato nel centro.</p>
<p class="q"><span class="q">Interrogatore: </span>Probabilmente vorrei conseguire un arresto permanente.</p>
<p class="k"><span class="k">Krishnamurti: </span>Questa è avidità. Se vedo la verità del fatto, nel momento che questo movimento si interrompe, che quel movimento è finito, la cosa non esiste più. Non è un continuo interrompere. Quando volete che sia continuativo, è un movimento del tempo.</p>
<p class="q"><span class="q">Apa Pant: </span>L’atto di vedere, allora, è privo di movimento. Il vedere è giunto a un termine. Quel vedere, è un movimento del centro?</p>
<p class="k"><span class="k">Krishnamurti: </span>Vedere, osservare l’intero movimento dal centro alla circonferenza, dalla circonferenza al centro, questo movimento è “ciò che è”.</p>
<p class="q"><span class="q">Apa Pant: </span>Ma quel vedere non ha alcun centro.</p>
<p class="k"><span class="k">Krishnamurti: </span>Naturalmente.</p>
<p class="q"><span class="q">Interrogatore: </span>Così, signore, quel vedere si trova su di un piano diverso, in una dimensione completamente nuova.</p>
<p class="k"><span class="k">Krishnamurti: </span>Io “vedo”. C’è intuizione quando siete consapevoli senza scegliere. Siate soltanto consapevoli di questa attività. La programmazione si interrompe. Lasciamo questo tema da parte. Ci ritorneremo in seguito. La domanda di Pupul è questa: Esiste un’energia che non sia meccanica, che non abbia causa, un’energia, quindi, che si rinnovi continuamente?</p>
<p class="q"><span class="q">Anand: </span>È l’energia della morte.</p>
<p class="k"><span class="k">Krishnamurti: </span>Cosa intendete, signore? La morte nel senso della fine?</p>
<p class="q"><span class="q">Anand: </span>La fine totale.</p>
<p class="k"><span class="k">Krishnamurti: </span>intendete dire la fine totale della periferia.</p>
<p class="q"><span class="q">Anand: </span>Di ciò che conosco come me stesso.</p>
<p class="k"><span class="k">Krishnamurti: </span>Ascoltatemi. Qui voi avete detto qualcosa. La fine totale di questo movimento dal centro alla circonferenza è, in un certo senso, la morte: Allora, è questa l’energia senza causa?</p>
<p class="q"><span class="q">Anand: </span>È senza causa, signore. C’è, come il sangue nel corpo.</p>
<p class="k"><span class="k">Krishnamurti: </span>Capisco. Ma si tratta di un’ipotesi, di una teoria, o di una realtà?</p>
<p class="q"><span class="q">Anand: </span>Di una realtà.</p>
<p class="k"><span class="k">Krishnamurti: </span>E questo cosa significa? Che il vostro agire non parte da un centro?</p>
<p class="q"><span class="q">Anand: </span>Per il tempo in cui quell’energia è presente.</p>
<p class="k"><span class="k">Krishnamurti: </span>No, no. Niente periodi di tempo.</p>
<p class="q"><span class="q">Anand: </span>In quel momento c’è un senso di atemporalità.</p>
<p class="k"><span class="k">Krishnamurti: </span>Sì, signore. Poi che cosa succede?</p>
<p class="q"><span class="q">Anand: </span>Dopo ritorna il pensiero.</p>
<p class="k"><span class="k">Krishnamurti: </span>E così, tornate daccapo dal centro alla periferia.</p>
<p class="q"><span class="q">Anand: </span>Uno ha paura di quel particolare evento, non soltanto del desiderio che si ripeta. Uno ha paura che quella particolare esperienza si ripresenti perché è come una morte totale.</p>
<p class="k"><span class="k">Krishnamurti: </span>È accaduto senza sollecitazione da parte vostra.</p>
<p class="q"><span class="q">Anand: </span>Si.</p>
<p class="k"><span class="k">Krishnamurti: </span>Io dico che voi la sollecitate.</p>
<p class="q"><span class="q">Anand: </span>Io non so se la sollecito o se ne ho paura.</p>
<p class="k"><span class="k">Krishnamurti: </span>Che abbiate paura o che sollecitiate, di qualunque cosa si tratti rientra sempre nel cerchio. Questo è tutto.</p>
<p>L’altra questione è quella che ha sollevato Pupulji a proposito di un viaggio senza fine. Volete discutere della kundalini?</p>
<p class="q"><span class="q">Jayakar: </span>Si, signore.</p>
<p class="k"><span class="k">Krishnamurti: </span>Signori, se volete veramente discutere, creare un dialogo sulla kundalini, siete disposti a dimenticare tutto quello che avete sentito in proposito? Lo siete? Stiamo affrontando un argomento molto serio. Dimenticherete di buon grado tutto quello che avete sentito in proposito, quello che i vostri guru ve ne hanno detto, o i vostri tentativi per risvegliarla? Riuscirete a partire da una condizione di vuoto assoluto?</p>
<p>In questo caso dovrete indagare senza sapere assolutamente nulla della kundalini. Siete al corrente di quanto sta accadendo adesso in America, in Europa. Persone che affermano di avere fatto l’esperienza del risveglio della kundalini hanno aperto dei Centri Kundalini. Gli uomini di scienza oggigiorno se ne interessano. Credono che praticando certe forme di esercizio, di respirazione, risveglieranno la kundalini. Non si tratta che di una macchina per far soldi, nelle mani di gente tremendamente nociva.</p>
<p class="q"><span class="q">Interrogatore: </span>Vogliamo soltanto sapere se esiste un’energia capace di annientare il condizionamento.</p>
<p class="k"><span class="k">Krishnamurti: </span>Finché esiste l’attività egocentrica, non potete attingervi. Ecco perché io sono contrario a ogni discussione sulla kundalini, o su quell’energia qualunque essa sia, perché non abbiamo dissodato il terreno. Non conduciamo una vita giusta e le vogliamo aggiungere qualcosa di nuovo e così perpetuare il nostro male.</p>
<p class="q"><span class="q">Anand: </span>Anche dopo avere risvegliato la kundalini, l’attività egocentrica continua.</p>
<p class="k"><span class="k">Krishnamurti: </span>Io dubito che la kundalini si sia risvegliata. Non so cosa intendiate con questo.</p>
<p class="q"><span class="q">Anand: </span>Signore, questo è un punto che vorremmo comprendere, perché a volte si tratta di una realtà.</p>
<p class="q"><span class="q">Jayakar: </span>Conoscete un’energia che ha inizio quando termina l’attività egocentrica? Noi supponiamo che questo fatto sia la fonte di quella infinita energia. Potrebbe anche non essere così.</p>
<p class="k"><span class="k">Krishnamurti: </span>State parlando della fine di questo movimento dal centro alla circonferenza e dalla circonferenza al centro, la fine di quel... </p>
<p class="q"><span class="q">Jayakar: </span>La sua fine temporanea...</p>
<p class="k"><span class="k">Krishnamurti: </span>No, la sua fine, la sua fine totale – libera quell’energia illimitata?</p>
<p class="q"><span class="q">Jayakar: </span>Non dico questo.</p>
<p class="k"><span class="k">Krishnamurti: </span>Lo dico io.</p>
<p class="q"><span class="q">Jayakar: </span>Che è molto diverso se sono io a dirlo.</p>
<p class="k"><span class="k">Krishnamurti: </span>Vogliamo collocare l’energia della kundalini al suo giusto posto? Un certo numero di persone fanno l’esperienza di quello che chiamano kundalini, del quale fatto io dubito. Mi domando se si tratti di una realtà di fatto o di un qualche tipo di attività fisiologica che viene poi attribuita alla kundalini. Vivono una vita immorale nel senso che è una vita fatta di vanità, di sesso, ecc., e poi vengono a dire che la loro kundalini si è risvegliata. Ma la loro vita quotidiana, che è una vita egocentrica, continua.</p>
<p class="q"><span class="q">Jayakar: </span>Signore, se dobbiamo esaminarla, cerchiamo di vedere come opera nella persona. Il risveglio della kundalini è collegato a determinati centri psichici situati in determinate zone fisiche del corpo. Questo è quanto viene detto. La prima domanda che vorrei fare è se la cosa stia così. La liberazione di questa energia senza limiti ha qualcosa a che fare con i centri psichici nelle zone fisiche del corpo?</p>
<p class="q"><span class="q">A. Patwardhan: </span>Prima di esaminare questo problema, signore, non sarebbe essenziale di indagare se la persona che acquisti tale energia sia incapace di fare il male?</p>
<p class="k"><span class="k">Krishnamurti: </span>No, signore. Fate attenzione. Come possiamo dire che qualcuno sia incapace di fare il male? Si dice che molti guru indiani abbiano fatto danni tremendi ingannando la gente.</p>
<p class="q"><span class="q">A. Patwardhan: </span>È proprio quello che sto dicendo, signore. Sono convinto che se il cuore di una persona non si è purificato dall’odio, e la sua sete di fare il male non ha subito una completa trasformazione, se questo non è accaduto, allora questa energia non può che produrre ulteriori danni.</p>
<p class="k"><span class="k">Krishnamurti: </span>Achyutji, la domanda di Pupulji verte sul comune consenso che il potere di quest’energia passi per vari centri e sulla liberazione dell’energia, e così via.</p>
<p class="q"><span class="q">A. Patwardhan: </span>Io dico, signore, prima di porci quella domanda, che esiste nella tradizione indiana una parola alla quale attribuisco un grande valore. Questa parola è “adhikar”. Adhikar significa che una persona deve purificarsi adeguatamente prima che sia in grado di porsi questa domanda. È un problema di purificazione.</p>
<p class="k"><span class="k">Krishnamurti: </span>State dicendo che, a meno che non ci sia un arresto di questo movimento dal centro alla circonferenza e dalla circonferenza al centro, la domanda di Pupulji non è legittima?</p>
<p class="q"><span class="q">A. Patwardhan: </span>Penso di no. Mi servirò di un’altra parola, il termine buddista è “sheela”. In realtà è la stessa cosa. La parola “adhikar” usata dagli Indù e la parola “sheela” usata dai Buddisti significano in realtà la stessa cosa.</p>
<p class="q"><span class="q">Jayakar: </span>Suppongo che chi fa una domanda simile possieda un grado profondo di autoconoscenza. Non è possibile investigare quel sé che è anche capace di liberare l’energia se la propria vita non ha raggiunto un certo livello di equilibrio interiore, altrimenti quello che dice K non ha senso. Quando si ascolta Krishnaji, uno riceve secondo il grado di profondità col quale ci si è esposti, e perciò ritengo che sia giusto fare questa domanda. Perché dovrebbe rappresentare un pericolo maggiore di un’altra domanda qualsiasi? Perché dovrebbe essere più pericolosa che non indagare che cosa sia il pensiero, la meditazione, che cosa sia questa cosa o quell’altra? La mente disposta a comprendere comprenderà l’una e l’altra. La mente che non sia disposta a comprendere, non comprenderà né l’una né l’altra. Una mente incline all’abuso, abuserà di tutto.</p>
<p class="k"><span class="k">Krishnamurti: </span>A meno che la vostra vita, la vostra vita quotidiana non sia un modo di vivere del tutto nonegocentrico, l’altra cosa non può entrare in funzione.</p>
<p class="q"><span class="q">Anand: </span>L’energia insorge – all’inizio c’è gioia, poi la paura.</p>
<p class="q"><span class="q">S. Patwardhan: </span>Vorremmo sapere perché quell’energia fa nascere la paura.</p>
<p class="q"><span class="q">Anand: </span>La paura viene dopo. Uno fa l’esperienza della morte e tutto svanisce. Tornate ad essere vivi e vi sentite sorpresi di essere vivi di nuovo. Ritrovate il mondo, e i vostri pensieri, e i vostri averi e desideri, e il mondo intero lentamente ritorna.</p>
<p class="k"><span class="k">Krishnamurti: </span>Questo, signore, lo chiamereste il risveglio della kundalini? </p>
<p class="q"><span class="q">Anand: </span>Signore, non so.</p>
<p class="k"><span class="k">Krishnamurti: </span>Ma perché lo definite come il risveglio della kundalini?</p>
<p class="q"><span class="q">Anand: </span>Per qualche giorno dopo quell’esperienza, per un periodo di un mese, l’intera vita cambia. Svanisce il sesso, svaniscono i desideri. </p>
<p class="k"><span class="k">Krishnamurti: </span>Sì, signore, capisco. Ma poi vi fate ritorno.</p>
<p class="q"><span class="q">Anand: </span>Uno vi fa ritorno perché non comprende.</p>
<p class="k"><span class="k">Krishnamurti: </span>È proprio quello che sto dicendo, signore. Se c’è un ritorno a qualcosa, io dubito che voi abbiate avuto quell’energia.</p>
<p class="q"><span class="q">Jayakar: </span>Come mai questa domanda ha sollevato tante difficoltà? La maggioranza delle persone attraversa un gran numero di esperienze spiritiche nel processo dell’autoconoscenza. Ci si rende anche conto, almeno ci si è resi conto perché abbiamo ascoltato Krishnaji, che tutte le esperienze spiritiche al loro insorgere devono essere accantonate.</p>
<p class="k"><span class="k">Krishnamurti: </span>Su questo siamo d’accordo? L’esperienza spiritica deve essere del tutto accantonata.</p>
<p class="q"><span class="q">A. Patwardhan: </span>Non solo non le diamo importanza, ma la accantoniamo.</p>
<p class="q"><span class="q">Anand: </span>Nel corpo si aprono dei condotti nuovi, e l’energia continua a sgorgare da quei passaggi ogni volta che si renda necessaria.</p>
<p class="k"><span class="k">Krishnamurti: </span>Signore, perché vi sembra un fatto straordinario? Perché gli attribuiamo un carattere di eccezionalità? È soltanto un’ipotesi, potrebbe darsi che siate divenuto molto sensibile. Tutto qui. Estremamente sensibile.</p>
<p class="q"><span class="q">Anand: </span>Sono dotato di maggiore energia.</p>
<p class="k"><span class="k">Krishnamurti: </span>La sensibilità è dotata di maggiore energia. Ma perché dite che si tratta di un fatto straordinario, della kundalini, di questo, di quello o di quell’altro ancora?</p>
<p class="q"><span class="q">Jayakar: </span>Il vero problema è in quale misura la propria vita abbia subìto un radicale cambiamento. Voglio dire che il risveglio ha senso solamente se si ha un modo di vedere completamente nuovo, un nuovo modo di vivere, un nuovo modo di entrare in rapporto.</p>
<p class="q"><span class="q">Interrogatore: </span>Signore, vorrei fare una domanda. Ammettendo che uno conduca una vita olistica, esiste qualcosa come la kundalini? </p>
<p class="k"><span class="k">Krishnamurti: </span>Signore, voi conducete una vita olistica?</p>
<p class="q"><span class="q">Interrogatore: </span>No.</p>
<p class="k"><span class="k">Krishnamurti: </span>Allora, non fate questa domanda.</p>
<p class="q"><span class="q">Jayakar: </span>La mia domanda si pone da un’angolazione del tutto diversa. Secondo l’opinione generale, la kundalini è il risveglio di determinate energie psichiche situate in determinate zone fisiche del corpo umano, ed è possibile risvegliare le energie psichiche per mezzo di pratiche diverse che poi, attraversando questi svariati stati psicofisici e centri, trasformano la coscienza, e quando infine si sono aperte un varco oltrepassano l’attività egocentrica. Questo deve essere il significato fondamentale dell’intera faccenda.</p>
<p class="q"><span class="q">Apa Pant: </span>La mescalina può riuscirvi; potete riuscirvi voi stessa.</p>
<p class="q"><span class="q">Jayakar: </span>Io sto solo chiedendo a Krishnaji se esiste un’energia che risvegliandosi, non venendo risvegliata, ma risvegliandosi riesca ad annientare il centro completamente.</p>
<p class="k"><span class="k">Krishnamurti: </span>Io direi piuttosto il contrario. A meno che il movimento egocentrico non si arresti, l’altra non può esistere.</p>
<p class="q"><span class="q">A. Patwardhan: </span>Io dico che l’intera tradizione dello Hatha yoga ha creato la convinzione che manipolando questi centri potete ottenere dei risultati sulla vostra persona. L’intera idea si basa su di una falsa credenza.</p>
<p class="q"><span class="q">Jayakar: </span>Cancellate via tutto.</p>
<p class="q"><span class="q">A. Patwardhan: </span>Dovremmo farlo.</p>
<p class="q"><span class="q">Jayakar: </span>Dal momento che non sembra possibile di andare avanti con questa discussione, potrei fare un’altra domanda? Qual è la natura del campo che richiede di essere lavorato, al fine di poter ricevere l’illimitato?</p>
<p class="k"><span class="k">Krishnamurti: </span>State coltivando il terreno del cervello, della mente, in modo da poterlo ricevere?</p>
<p class="q"><span class="q">Jayakar: </span>Capisco la vostra domanda. Ma non saprei rispondere né sì né no.</p>
<p class="k"><span class="k">Krishnamurti: </span>Allora, perché chiamarlo energia e introdurre la parola “terreno”? Preparate, lavorateci. Viviamo una vita di contraddizioni, di conflitto, di infelicità. Voglio scoprire se saprà porre fine al dolore, tutto l’umano dolore e indagare la natura della compassione.</p>
<p class="q"><span class="q">S. Patwardhan: </span>Esiste un altro modo di vivere per il quale la compassione sia anche parte del coltivare il sé? Perché fate questa domanda, perché volete coltivare il terreno?</p>
<p class="k"><span class="k">Krishnamurti: </span>Dico che finché il vostro incentivo a coltivare il terreno avrà lo scopo di ricevere quell’energia, non la riceverete mai.</p>
<p class="q"><span class="q">S. Patwardhan: </span>Che cos’è la motivazione, signore? È la prigione nel suo insieme. Vedere la prigione nel suo insieme e domandarsi se esiste un’altra via d’uscita, è ancora una motivazione? Allora, uno rimane preso in un circolo, in una trappola.</p>
<p class="k"><span class="k">Krishnamurti: </span>No, non avete fatto attenzione. Vivo una vita di tormento, d’infelicità, di confusione. Questo è il mio sentimento di fondo: e può aver termine? Non c’e motivazione.</p>
<p class="q"><span class="q">S. Patwardhan: </span>In questo non c’è motivazione. Ma state facendo anche un’altra domanda.</p>
<p class="k"><span class="k">Krishnamurti: </span>No. Non ho da farne altre, soltanto quella prima domanda. È possibile che l’intero processo abbia termine? Solo allora potrò rispondere alle altre domande, che sono di una tremenda portata.</p>
<p class="q"><span class="q">Jayakar: </span>Qual è la natura del terreno della mente umana che va coltivato in modo da poter ricevere l’energia? Voi mi dite che anche questa è una domanda impropria. Voi dite che mi trovo nel conflitto, che sto soffrendo, e io mi accorgo che una vita di conflitto e di sofferenza non ha termine.</p>
<p class="k"><span class="k">Krishnamurti: </span>Questo e tutto. Se non può aver termine, allora quell’altra ricerca e indagine, e il desiderio di risvegliare l’energia allo scopo di annientare tutto questo è un procedimento errato.</p>
<p class="q"><span class="q">Jayakar: </span>È ovvio.</p>
<p class="k"><span class="k">Krishnamurti: </span>È come chiedere a un agente esterno di venire a ripulirvi la casa. Vi posso dire che nel corso del ripulimento della casa, di questa casa, accadranno molte, molte cose. Avrete il dono della chiaroveggenza, avrete le cosiddette “siddhi” e tutto il resto. Tutte queste cose vi verranno. Ma se ne restate intrappolati non potrete procedere oltre. Se non ne rimanete prigionieri, i cieli vi si apriranno. Avete chiesto, Pupul, se c’è un terreno da lavorare, non allo scopo di ricevere quell’energia, ma se il terreno deve essere preparato? Preparate, lavorateci, pulite la casa con tanta cura che non rimanga la minima possibilità di fuga. Soltanto allora possiamo chiedere che cosa sia la condizione della quale stiamo parlando. Se questo lo state facendo, preparando, lavorando in vista della fine del dolore, senza lasciarvi andare, se questo lavoro lo state facendo e venite da me a chiedere se esiste un qualcosa che va sotto il nome di potere della kundalini, allora vi ascolterò volentieri.</p>
<p class="q"><span class="q">A. Patwardhan: </span>Signore, il motivo della mia obiezione è perché nello Hatha yoga Pradipika si afferma che questa indagine sulla kundalini ha il senso di rafforzarci nella nostra ricerca.</p>
<p class="k"><span class="k">Krishnamurti: </span>Achvutji, per l’amor di Dio, state lavorando a ripulire la casa? </p>
<p class="q"><span class="q">A. Patwardhan: </span>Senz’altro.</p>
<p class="k"><span class="k">Krishnamurti: </span>Ora, qual è la domanda? Esiste un’energia non meccanica, eterna, che si rinnova in se stessa? Io dico che esiste. Senza alcun dubbio. Ma non è quel che voi chiamate kundalini. Il corpo deve essere sensibile. Se state lavorando, se state ripulendo la casa, il corpo diventa molto sensibile. Il corpo allora possiede la sua propria intelligenza, non l’intelligenza che la mente impone al corpo. Perciò, il corpo diventa straordinariamente sensibile, non sensibile ai suoi desideri, o sensibile nel volere qualcosa, ma diventa sensibile in se stesso. Giusto? Cosa accade, allora? Se volete veramente che io mi addentri nella questione, lo farò. Sulle persone che parlano del risveglio della kundalini ho i miei dubbi. Non hanno fatto il resto del lavoro, ma affermano di avere risvegliato la kundalini. Perciò, io metto in dubbio la loro abilità, la loro sincerità. Non sono ostile, soltanto ho i miei dubbi. Un uomo che mangia carne, che vuole la pubblicità, che vuole questo e quello e afferma che la sua kundalini si è risvegliata, io dico che questa è un’idiozia. È necessario ripulire questa casa tutto il tempo. Poi, Pupul dice: “Potremmo parlare di un’energia che io sento deve esistere?”, non in maniera teorica, ma perché ne ha avuto una visione fugace, la percezione di essa, di un’energia infinita, e K viene avanti e dice “sì”, questa cosa esiste. C’è un’energia che si rinnova tutto il tempo, che non è meccanica, che non ha causa, che non ha un principio, e perciò neanche una fine. È un movimento eterno. Io affermo che esiste. Di che importanza può essere per chi mi ascolta? Io dico “si” e voi mi ascoltate. Io mi domando che utilità può avere per voi? Cambierete strada per quella energia e non ripulirete la casa?</p>
<p class="q"><span class="q">Jayakar: </span>Questo significa, signore, che per una persona che indaga, l’essenziale è la coltivazione del terreno, cioè la fine del dolore.</p>
<p class="k"><span class="k">Krishnamurti: </span>È l’unico lavoro da fare. Non ce n’è altro. È la cosa più sacra, perciò non potete sollecitarla. Ma voi tutti la sollecitate.</p>
<p>Ripulire la casa richiede una disciplina molto ardua, non la disciplina del controllo, della repressione e dell’obbedienza, mi seguite? In se stessa richiede un’attenzione molto intensa. Se date la vostra completa attenzione, allora vedrete accadere qualcosa di assolutamente diverso, un’energia nella quale non ci sono ripetizioni, un’energia che non va e viene. Non è come se l’avessi un giorno e un mese dopo non l’avessi più. Questo implica il fatto che la mente deve essere tenuta del tutto vuota. Riuscite a farlo?</p>
<p class="q"><span class="q">Anand: </span>Per un poco.</p>
<p class="k"><span class="k">Krishnamurti: </span>No, no. Ho chiesto: La mente è capace di mantenersi vuota? In tal caso, quell’energia è presente. Non avete neppure da chiederla. Quando c’è spazio, la mente è vuota e quindi piena di energia. Così, nel ripulire, nel portare a termine i lavori riguardanti la casa, il dolore, può la mente rimanere completamente vuota, senza motivazioni, senza desideri di sorta? Mentre vi applicate a questo lavoro, di tenere la casa pulita, altre cose avvengono naturalmente. Non siete voi a preparare il terreno in vista di ciò. Questa è meditazione.</p>
<p class="q"><span class="q">Jayakar: </span>E la sua natura è di trasformare la mente umana.</p>
<p class="k"><span class="k">Krishnamurti: </span>Vedete, come diceva Apa Saheb, siamo programmati da secoli di condizionamento. Quando si giunge al suo arresto, esso ha termine. Se estraete la spina dal calcolatore, esso non può più funzionare. Ora, il problema è questo: È possibile che il centro, che è l’egocentrismo, abbia termine? E non vada avanti indefinitamente? Può quel centro aver termine? Quando questo finisce, non c’è alcun movimento del tempo. Questo è tutto. Quando il movimento della mente dal centro alla periferia si ferma, si ferma il tempo. Quando non esiste più alcun movimento egocentrico, c’è un movimento di natura completamente diversa.</p>

<h1>8. La fonte primaria della paura</h1>
<p class="q"><span class="q">Jayakar: </span>Krishnaji, avete sostenuto che l’intelligenza è la garanzia più forte nell’affrontare la paura. Il problema è questo: Durante una crisi, quando la paura dall’inconscio vi sommerge, dove ha posto l’intelligenza? L’intelligenza richiede la negazione di ciò che intralcia il cammino. Richiede capacità di ascolto, di sguardo e di osservazione. Ma quando l’intero essere è sommerso da una paura incontrollabile, una paura che ha una causa, ma una causa non immediatamente visibile, in questa condizione dove ha posto l’intelligenza? Come si affrontano le paure primordiali, archetipiche che giacciono alla base stessa della psiche umana? Una di queste paure è la distruzione dell’io, la paura di non essere.</p>
<p class="k"><span class="k">Krishnamurti: </span>Qual è il tema della nostra comune indagine?</p>
<p class="q"><span class="q">Jayakar: </span>Come si affronta la paura? Su questo punto non avete ancora risposto. Avete parlato dell’intelligenza come della massima protezione. È così; ma quando la paura vi sommerge, dov’è l’intelligenza?</p>
<p class="k"><span class="k">Krishnamurti: </span>State dicendo che in presenza di una grande ondata di paura, l’intelligenza non è. E in che modo, in quel momento, si possa affrontare quell’ondata di paura? La domanda è questa?</p>
<p class="q"><span class="q">S. Patwardhan: </span>Uno si raffigura la paura come i rami di un albero. Ma affrontiamo queste paure una alla volta, e non c’è libertà dalla paura. Esiste una facoltà che vede la paura alla sua radice?</p>
<p class="k"><span class="k">Krishnamurti: </span>K ha detto: “Vediamo le foglie, i rami, oppure andiamo all’origine stessa della paura?”.</p>
<p class="q"><span class="q">S. Patwardhan: </span>È possibile andare alla radice di ogni singola ramificazione della paura?</p>
<p class="k"><span class="k">Krishnamurti: </span>Vediamo di scoprirlo.</p>
<p class="q"><span class="q">Jayakar: </span>Si potrebbe giungere a vedere l’intero attraverso una sola paura.</p>
<p class="k"><span class="k">Krishnamurti: </span>Ho capito. State dicendo che ci sono paure consce e inconsce, e che le paure inconsce in certi momenti diventano straordinariamente potenti, e che in quei momenti l’intelligenza non è in funzione. Come si fa ad affrontare quelle ondate di incontrollabile paura? È questa la domanda?</p>
<p class="q"><span class="q">Jayakar: </span>Queste paure sembrano assumere una forma tangibile. È qualcosa di fisico a sopraffarvi.</p>
<p class="k"><span class="k">Krishnamurti: </span>Vi sconvolge da un punto di vista neurologico, biologico. Vediamo di esplorare. La paura esiste, a livello consapevole o in profondità, quando si prova un senso di solitudine, quando c’è la sensazione di un completo abbandono da parte degli altri, un senso di completo isolamento, il senso del non essere, il sentimento di un’assoluta mancanza di risorse. È in momenti del genere, quando insorge una profonda paura, l’intelligenza ovviamente non è presente, e c’è la paura, non chiamata, incontrollabile.</p>
<p class="q"><span class="q">Jayakar: </span>Si può avere l’impressione di avere affrontato le paure che ci sono note, ma dove entra l’inconscio si rimane sommersi.</p>
<p class="k"><span class="k">Krishnamurti: </span>È proprio quello che stiamo dicendo. Discutetene. Possiamo affrontare le paure fisiche, consce. Le zone marginali dell’intelligenza riescono ad affrontarle.</p>
<p class="q"><span class="q">Jayakar: </span>Potete perfino lasciare che quelle paure abbiano rigoglio.</p>
<p class="k"><span class="k">Krishnamurti: </span>E allora, proprio in quel rigoglio si manifesta l’intelligenza. Ora come affrontare le altre paure? Come mai l’inconscio – per il momento ci serviremo di questa parola “inconscio” – tiene in sé queste paure? Oppure l’inconscio induce queste paure? Le contiene in se stesso, hanno esistenza nelle tradizionali profondità dell’inconscio; o è qualcosa che l’inconscio raccoglie dall’ambiente? Ora, perché mai l’inconscio deve contenere le paure? Fanno tutte parte integrante della storia inconscia, razziale, tradizionale dell’uomo? Si trovano nei geni ereditari? Come affrontate il problema?</p>
<p class="q"><span class="q">Jayakar: </span>Potremmo discutere la seconda parte, la paura raccolta dall’ambiente?</p>
<p class="k"><span class="k">Krishnamurti: </span>Prima di tutto affrontiamo la prima parte. Perché l’inconscio dovrebbe davvero contenere le paure? Perché consideriamo gli strati più profondi della coscienza come il deposito, come il residuato della paura? Questo è imposto forse dalla cultura in cui viviamo, dalla mente cosciente che, trovandosi incapace di trattare con la paura, l’ha relegata nel fondo, per cui rimane al livello dell’inconscio? O si tratta del fatto che la mente con tutto il suo contenuto non ha risolto i suoi problemi, ed è allarmata dal fatto di essere incapace di risolverli? Voglio scoprire qual è il significato dell’inconscio. Mentre voi dite che queste ondate di paura arrivano, io dico invece che sono sempre lì, ma che, durante una crisi, ne diventate consapevoli.</p>
<p class="q"><span class="q">S. Patwardhan: </span>Esistono nella coscienza. Perché dite che si trovano nell’inconscio?</p>
<p class="k"><span class="k">Krishnamurti: </span>In primo luogo la coscienza consiste del suo contenuto. Senza il suo contenuto non esiste coscienza. Uno dei suoi contenuti è questa paura di fondo, e la mente cosciente non l’affronta mai; è là, ma non dice mai: “Devo affrontarla”. Nei momenti di crisi quella parte della coscienza si risveglia e si spaventa. Ma la paura è sempre lì.</p>
<p class="q"><span class="q">Jayakar: </span>Non credo che sia così semplice. La paura non fa parte forse dell’eredità culturale dell’uomo?</p>
<p class="k"><span class="k">Krishnamurti: </span>La paura è sempre presente. Fa parte dell’eredità culturale? O è possibile che uno nasca in un paese, in una cultura che non ammette la paura?</p>
<p class="q"><span class="q">Jayakar: </span>Una cultura simile non esiste.</p>
<p class="k"><span class="k">Krishnamurti: </span>Naturale che una cultura simile non esiste. E così io mi domando, la paura fa parte della cultura o e intrinseca all’uomo? La paura è un senso di non esistenza, come esiste nell’animale, come esiste in ogni cosa vivente; la paura di venire distrutti.</p>
<p class="q"><span class="q">Jayakar: </span>L’istinto di conservazione sotto forma di paura.</p>
<p class="k"><span class="k">Krishnamurti: </span>Forse che l’intera struttura delle cellule è spaventata dal non essere? Questo esiste in ogni essere vivente. Perfino la formichina ha paura di non essere. Vediamo che la paura è lì, parte dell’umana esistenza, e uno ne diventa terribilmente consapevole nel pieno di una crisi. In che modo la affrontiamo al momento che l’ondata di paura insorge? Perché aspettiamo la crisi? Sto solo chiedendo.</p>
<p class="q"><span class="q">Jayakar: </span>Non si può evitarla.</p>
<p class="k"><span class="k">Krishnamurti: </span>Un momento solo. Diciamo che è sempre presente, fa parte della nostra umana struttura. L’intera struttura dell’essere, quella biologica, quella psicologica, è spaventata. La paura è lì, è parte della più piccola creatura vivente, della cellula più minuscola. Perché aspettiamo che intervenga una crisi e la porti alla luce? Questo è un modo estremamente irrazionale di accettarla. Dico, perché dovrei avere una crisi per affrontare la paura?</p>
<p class="q"><span class="q">Jayakar: </span>Perché altrimenti non esiste; ad alcune paure riesco a far fronte con intelligenza. Uno fa fronte alla paura della morte. È possibile affrontarla con intelligenza. È possibile far fronte ad altre paure in modo intelligente?</p>
<p class="k"><span class="k">Krishnamurti: </span>Dite che siete capace di affrontare queste paure con intelligenza. Io metto in dubbio che voi le affrontiate con intelligenza. Io dubito che possiate avere intelligenza senza aver risolto il problema della paura. L’intelligenza appare soltanto quando non c’è la paura. L’intelligenza è luce, e non potete affrontare la tenebra quando non vi è luce. La luce esiste soltanto quando non vi è la tenebra. Io dubito che siate in grado di affrontare la paura intelligentemente in presenza della paura. Io dico che non potete farlo. Potrete razionalizzarla, potrete vederne la natura, evitarla o superarla, ma questa non è intelligenza.</p>
<p class="q"><span class="q">Jayakar: </span>Direi che l’intelligenza consiste nella consapevolezza della paura al suo insorgere, nel non immischiarmene, nel non darle una direzione,nel non allontanarmene, e così avanti fino all’estinzione della paura. Ma voi dite che dove c’è intelligenza la paura non insorge. </p>
<p class="q"><span class="q">Nandini: </span>La paura non insorge?</p>
<p class="k"><span class="k">Krishnamurti: </span>Non permettiamo alla paura di insorgere.</p>
<p class="q"><span class="q">Nandini: </span>Io penso che la paura insorga. Non le permettiamo di prendere piede.</p>
<p class="k"><span class="k">Krishnamurti: </span>Vedete, io sto rimettendo in questione complessivamente l’intera reazione a una crisi. La paura è lì; perché avete bisogno di una crisi che la risvegli? Voi dite che una crisi ha luogo e voi vi risvegliate. Una parola, un gesto, uno sguardo, un movimento, un pensiero, queste a vostro dire sono le provocazioni che la fanno riemergere. Sto chiedendo: Perché aspettiamo una crisi? Stiamo investigando. Sapete cosa significa questa parola “investigare”? – “seguire una traccia”. Quindi, noi stiamo seguendo una traccia, non stiamo affermando questo, quell’altro o quell’altro ancora. Stiamo seguendola, e io vi domando: Perché aspetto una crisi? Un gesto, un pensiero, uno sguardo, un sussurro; ognuno di questi può essere una provocazione.</p>
<p class="q"><span class="q">Nandini: </span>Io non cerco la crisi. La sola cosa di cui sono consapevole è che insorge e che io resto paralizzato.</p>
<p class="k"><span class="k">Krishnamurti: </span>Restate paralizzato, perché? Dunque per voi la provocazione è necessaria. Perché non entrate in contatto con la paura prima della provocazione? Dite che la crisi risveglia la paura. La crisi include pensiero, gesto, parola, bisbiglio, uno sguardo, una lettera. È una provocazione a risvegliare la paura? Io mi dico, perché non dovrebbe essere possibile di risvegliarsi alla paura senza una provocazione? Se la paura è lì, dev’essere desta; o è assopita? E se è assopita, perché è assopita? Forse la mente conscia ha paura che la paura possa destarsi? L’ha forse messa a dormire rifiutandosi di guardarla?</p>
<p>Andiamo cauti, siamo sulle tracce di un missile. La mente conscia si è forse spaventata nel guardare la paura, e perciò tiene la paura in stato di quiete? Oppure la paura è là, ben desta, e la mente cosciente non le permette di prendere piede? Ammettete che la paura è parte della vita umana, dell’esistenza?</p>
<p class="q"><span class="q">Jayakar: </span>Signore, la paura non ha un’esistenza indipendente, separata dall’esperienza esterna, dagli stimoli dell’esperienza esterna.</p>
<p class="k"><span class="k">Krishnamurti: </span>Un momento, lo metto in dubbio, non l’accetto. State dicendo che senza gli stimoli esterni non esiste. Se questo è vero per voi, lo deve essere anche per me, perché sono un essere umano.</p>
<p class="q"><span class="q">Jayakar: </span>Io includo in un tutto unico tanto gli stimoli esterni quanto quelli interni.</p>
<p class="k"><span class="k">Krishnamurti: </span>Non faccio distinzione tra esterno ed interno. Si tratta di un movimento unico.</p>
<p class="q"><span class="q">Jayakar: </span>Se si prescinde dagli stimoli la paura non ha alcuna esistenza. </p>
<p class="k"><span class="k">Krishnamurti: </span>Pupul, vi state allontanando.</p>
<p class="q"><span class="q">Jayakar: </span>State chiedendo: Perché non la guardate, perché non la affrontate?</p>
<p class="k"><span class="k">Krishnamurti: </span>Io mi dico: “Devo aspettare una crisi perché questa paura si risvegli?”. La mia domanda è tutta qui. Se è lì, chi l’ha addormentata? E perché la mente conscia non sa come venirne a capo? Alla mente conscia preme di venirne a capo, ma non essendone capace l’addormenta, la riduce al silenzio. E la mente conscia rimane scossa quando sopraggiunge una crisi e insorge la paura. Così vado dicendo a me stesso, perché mai la mente cosciente dovrebbe sopprimere la paura?</p>
<p class="q"><span class="q">S. Patwardhan: </span>Signore, lo strumento della mente cosciente è l’analisi, la capacità di riconoscere. Con questi strumenti essa è inadeguata a trattare con la paura.</p>
<p class="k"><span class="k">Krishnamurti: </span>Non può trattare con essa. Ma ciò che occorre è una semplicità vera, non l’analisi. La mente cosciente non è in grado di affrontare la paura, perciò dice la voglio evitare, non posso guardarla in faccia. Osservate cosa state facendo. State aspettando una crisi che la risvegli, mentre la mente conscia non fa che evitare la crisi tutto il tempo. Non fa che evitare, ragionare, razionalizzare. In questo gioco siamo maestri. Perciò dico a me stesso, se la paura è lì vuol dire che è sveglia. Non potete mettere a dormire qualcosa che fa parte della nostra eredità. La mente cosciente si illude di aver addormentato la paura. Quando si presenta una crisi la mente conscia ne rimane scossa. Perciò affrontatela diversamente. Quanto sostengo è tutto qui. Non è forse vero? La paura di fondo è quella della nonesistenza, un senso di assoluta paura dell’incertezza, del non essere, del morire. Perché la mente non fa emergere quella paura e non muove insieme ad essa? Perché dovrebbe aspettare una crisi? Siete forse pigri, e perciò vi manca l’energia di spingervi alla radice del problema? Quanto dico vi sembra irrazionale?</p>
<p class="q"><span class="q">Jayakar: </span>Non è irrazionale. Sto cercando di capire se è valido.</p>
<p class="k"><span class="k">Krishnamurti: </span>Diciamo che ogni essere vivente è spaventato dal non essere, dalla non sopravvivenza. La paura fa parte delle cellule del nostro sangue. Così il nostro intero essere è spaventato all’idea di non essere, all’idea di morire, all’idea di venire ucciso. Così la paura di non essere è parte di tutta la nostra struttura psicologica, come pure di quella biologica, e io mi domando perché sia necessaria una crisi, perché una provocazione debba diventare importante. Io mi oppongo alla provocazione. Io mi voglio trovare di là dalla provocazione, non alle sue spalle.</p>
<p class="q"><span class="q">Jayakar: </span>Non si può condividere quanto andate dicendo.</p>
<p class="k"><span class="k">Krishnamurti: </span>Perché no? Ve lo dimostro subito. So che dovrò morire, ma ho intellettualizzato, ho razionalizzato la morte. Per cui quando dico che la mia mente è di gran lunga di là dalla morte, non è vero. E solo di gran lunga di là dal pensiero di essa il che non è essere di gran lunga oltre.</p>
<p class="q"><span class="q">Jayakar: </span>Prendiamo il fatto nella sua realtà. Uno fa fronte alla morte e ha l’impressione di esserne un passo oltre, uno prosegue e all’improvviso si accorge di non averla affatto superata.</p>
<p class="k"><span class="k">Krishnamurti: </span>Questo lo capisco. Non è altro che il risultato di una provocazione, che abbia avuto luogo ieri o un anno fa.</p>
<p class="q"><span class="q">Jayakar: </span>Così la domanda è questa: Con quale strumento, con quale energia, da quale dimensione uno vede; e che cosa uno vede?</p>
<p class="k"><span class="k">Krishnamurti: </span>Voglio essere chiaro. La paura fa parte della nostra struttura, della nostra eredità. Da un punto di vista biologico e psicologico le cellule cerebrali sono spaventate dal non essere. E il pensiero dice: questa cosa eviterò di guardarla. E così quando ha luogo la provocazione, il pensiero è “incapace di venirne a capo.</p>
<p class="q"><span class="q">Jayakar: </span>Che cosa intendete quando dite: “Il pensiero dice: non voglio guardarla”?</p>
<p class="q"><span class="q">Nandini: </span>Vuole anche guardarla.</p>
<p class="k"><span class="k">Krishnamurti: </span>Il pensiero non sostiene la vista della propria fine. In merito può soltanto razionalizzare. Vi sto chiedendo perché la mente aspetta una provocazione? È necessaria? Se dite che è necessaria, allora la state aspettando.</p>
<p class="q"><span class="q">Jayakar: </span>Dico che non lo so. So soltanto che avviene una provocazione e insorge la paura.</p>
<p class="k"><span class="k">Krishnamurti: </span>No, la provocazione risveglia la paura. Atteniamoci a questo, e io vi dico, perché aspettate una provocazione perché questa si risvegli?</p>
<p class="q"><span class="q">Jayakar: </span>La vostra domanda è paradossale. Vorreste dire che non aspettate la provocazione, ma che la evocate?</p>
<p class="k"><span class="k">Krishnamurti: </span>No, io sono del tutto contrario alla provocazione. Non cogliete il nocciolo di quanto sto dicendo. La mia mente non accetterà la provocazione in nessun momento. La provocazione non è necessaria per risvegliarsi. Dire che sono addormentato e che la provocazione è necessaria per risvegliarmi, è un’affermazione errata.</p>
<p class="q"><span class="q">Jayakar: </span>No, signore, non sto dicendo questo.</p>
<p class="k"><span class="k">Krishnamurti: </span>Così è sveglia. Allora che cosa sta dormendo? La mente cosciente? O è la mente inconscia che dorme mentre altre parti della mente sono sveglie?</p>
<p class="q"><span class="q">Jayakar: </span>Quando sono sveglia sono sveglia.</p>
<p class="q"><span class="q">Nandini: </span>Voi sollecitate la paura?</p>
<p class="k"><span class="k">Krishnamurti: </span>Se siete svegli, la provocazione non è  la provocazione. Se come abbiamo detto è parte integrante della nostra vita che dobbiamo morire, in quel caso siamo svegli tutto il tempo.</p>
<p class="q"><span class="q">Nandini: </span>Non tutto il tempo. Non siamo consapevoli della paura. Ma è lì tutto il tempo sotto il tappeto. Ma non la si guarda.</p>
<p class="k"><span class="k">Krishnamurti: </span>Diciamo che sta sotto il tappeto, alzatelo e guardate.È là. Ecco l’essenziale. È là e ben sveglia. Così non occorre una provocazione per risvegliarla. Sono spaventato tutto il tempo dal non essere, dal morire, dal non raggiungimento. Questa è la paura di fondo della nostra vita, del nostro sangue, ed è lì, sempre all’erta, pronta a difendersi, a proteggersi. Ma è estremamente sveglia. Non dorme mai neanche un istante. Perciò, la provocazione non è necessaria. Che cosa farne e come affrontarla è un problema successivo.</p>
<p class="q"><span class="q">Jayakar: </span>La cosa sta così.</p>
<p class="q"><span class="q">A. Patwardhan: </span>Vedendo tutto ciò, non accettate il fattore della nonattenzione? </p>
<p class="k"><span class="k">Krishnamurti: </span>Ho detto che è desta, non sto parlando dell’attenzione. </p>
<p class="q"><span class="q">A. Patwardhan: </span>La paura è attiva, operante.</p>
<p class="k"><span class="k">Krishnamurti: </span>È come avere un serpente nella stanza, è sempre lì. Potrò guardare altrove, ma è lì. La mente conscia si preoccupa del modo come affrontarla, ma poiché non vi riesce se ne allontana. La mente conscia riceve allora una provocazione e tenta di farvi fronte. Riuscite a far fronte a un essere vivente? Questo non richiede una provocazione. Ma poiché la mente cosciente si è accecata per difendersi dalla paura, la provocazione si rende necessaria. È giusto, Pupul?</p>
<p class="q"><span class="q">Nandini: </span>Quando ci si pensa, è soltanto un pensiero; tuttavia quell’ombra persiste nella mente.</p>
<p class="k"><span class="k">Krishnamurti: </span>Seguitene le tracce, non correte a una conclusione. Vi siete affrettato a una conclusione. La mia mente rifiuta la provocazione. La mente cosciente non consente di venir destata dalla provocazione. È già desta. Ma voi ammettete la provocazione, mentre io non l’ammetto. Non rientra nella mia esperienza. Il problema che si pone subito dopo è questo: se la mente cosciente è desta alla paura, non può attirare qualcosa che già vi si trova. Fate un passo alla volta. Non tirate conclusioni ogni due minuti. Così, la mente cosciente sa che è lì, pienamente sveglia. Allora quale sarà la nostra prossima mossa?</p>
<p class="q"><span class="q">Jayakar: </span>È qui che siamo impotenti.</p>
<p class="q"><span class="q">Nandini: </span>Io sono sveglio.</p>
<p class="k"><span class="k">Krishnamurti: </span>L’essenziale vi sfugge completamente. È la mente cosciente che ne rimane spaventata. Quando è desta non è spaventata. In se stessa, non è spaventata. La formica non è spaventata. Se viene schiacciata, viene schiacciata. E la mente conscia che dice che questo mi spaventa,il non essere. Ma quando mi capita un incidente, un aereo che precipita, non c’è paura. Al momento della morte dico: “Sì, ora so cosa significa morire”. Ma la mente cosciente con tutti i suoi pensieri dice: “Mio Dio, dovrò morire, non voglio morire, non devo morire, mi metterò al sicuro”; ecco l’elemento che rimane spaventato. Avete mai osservato una formica? Non è mai spaventata: se qualcuno la uccide, muore, Adesso avete visto qualcosa.</p>
<p class="q"><span class="q">Nandini: </span>Signore, avete mai visto una formica? Se le mettete davanti un pezzo di carta, lo evita.</p>
<p class="k"><span class="k">Krishnamurti: </span>Vuole sopravvivere, ma non pensa alla sopravvivenza. Così ritorniamo al punto. Il pensiero crea la paura: è soltanto il pensiero che dice: “Morirò, sono solo. Non ho compiuto quanto dovevo”. Ascoltatemi bene: si tratta di un’eternità senza tempo, della vera eternità. Guardate quant’è straordinaria. Perché dovrei spaventarmi se la paura fa parte del mio essere? È soltanto quando il pensiero dice che la vita dovrebbe essere diversa che c’è la paura. Può la mente rimanere del tutto immobile? Può la mente raggiungere un perfetto equilibrio? Allora quella cosa accade. Quando quella cosa è desta, che cosa è più allora il centro originario della paura?</p>
<p class="q"><span class="q">Jayakar: </span>A voi è mai capitato, signore?</p>
<p class="k"><span class="k">Krishnamurti: </span>Diverse volte, molte volte, quando la mente è perfettamente equilibrata, senza moti di ripulsa, senza accettare o negare, senza razionalizzare o evadere, non c’è movimento alcuno, di nessun genere. Abbiamo raggiunto il fondo del problema, non è così?</p>

<h1>9. Il vaniloquio della mente</h1>
<p class="q"><span class="q">Frydman: </span>Vorrei discutere il problema del vaniloquio della mente. Cosa spinge la nostra mente a chiacchierare? Da dove prende energia, e qual è il fine di questo chiacchierio? È un’attività ininterrotta. La mente chiacchiera tutto il tempo.</p>
<p class="q"><span class="q">Jayakar: </span>Non si tratta forse della natura intrinseca della mente? </p>
<p class="q"><span class="q">Frydman: </span>Questo non spiega il fatto, non offre un rimedio.</p>
<p class="q"><span class="q">Jayakar: </span>Per esistere deve operare.</p>
<p class="q"><span class="q">Frydman: </span>Non è un “dovere”. Non esiste un “dovere”. La mente chiacchiera in continuazione, e l’energia spesa in questo senso occupa un aspetto importante della nostra vita.</p>
<p class="k"><span class="k">Krishnamurti: </span>Perché la mente chiacchiera, qual è il suo scopo?</p>
<p class="q"><span class="q">Frydman: </span>Non esiste uno scopo. Osservando il cervello, vedo che il chiacchierio avviene soltanto nel cervello, è un’attività del cervello; c’è un flusso che scorre in su e in giù, ma è caotico, insensato e inutile. Il cervello si logora per effetto della sua stessa attività. Ci si può accorgere che per il cervello è sfibrante, ma non si arresta.</p>
<p class="k"><span class="k">Krishnamurti: </span>Vale la pena approfondire?</p>
<p class="q"><span class="q">Jayakar: </span>Se considerate il processo del pensiero come un fatto continuativo, senza principio né fine, perché allora si dovrebbe fare differenza tra il chiacchierio e lo stesso processo del pensiero?</p>
<p class="q"><span class="q">Frydman: </span>La nostra consapevolezza o attenzione subiscono in questo un assoluto spreco. Siamo consapevoli di qualcosa che non ha senso alcuno. Si tratta delle funzioni nevrotiche del cervello, e il nostro tempo, la nostra coscienza, l’attenzione, i nostri sforzi migliori vanno perduti.</p>
<p class="q"><span class="q">Jayakar: </span>Volete dire che c’è un pensiero che ha senso, e il vaniloquio? </p>
<p class="k"><span class="k">Krishnamurti: </span>La vostra mente chiacchiera: perché?</p>
<p class="q"><span class="q">Frydman: </span>Perché non riesco a fermarla.</p>
<p class="k"><span class="k">Krishnamurti: </span>È un’abitudine? È la paura di non avere qualcosa di cui occuparsi?</p>
<p class="q"><span class="q">A. Patwardhan: </span>È un atto che sfugge alla volontà.</p>
<p class="q"><span class="q">Frydman: </span>Ha l’aria di essere un’attività puramente automatica. È lì e basta, non ci sono sentimenti, non c’è nulla.</p>
<p class="k"><span class="k">Krishnamurti: </span>Non avete capito quello che intendo dire. La mente ha un bisogno evidente di occuparsi di qualcosa.</p>
<p class="q"><span class="q">Interrogatore: </span>La mente si occupa di qualcosa tutto il tempo.</p>
<p class="k"><span class="k">Krishnamurti: </span>La mente si occupa di qualcosa e se non è occupata si sente vuota, si sente digiuna e perciò ricorre al vaniloquio. Sto solo chiedendo, si tratta di un’abitudine o della paura di non essere occupata?</p>
<p class="q"><span class="q">Frydman: </span>È un’abitudine, un’abitudine inveterata.</p>
<p class="k"><span class="k">Krishnamurti: </span>Chissà se è un’abitudine?</p>
<p class="q"><span class="q">Jayakar: </span>C’è quello che chiamiamo pensiero significante, pensiero orientato, un pensiero che è logico, analitico, che si occupa della soluzione dei problemi. Il parlottio non è un fatto cosciente. In uno stato inconsapevole c’è una continua attività della mente che espelle i suoi moti riflessi, che se ne viene fuori con l’ammasso dei rifiuti che ha accumulato negli anni e continua a espellere, e all’improvviso uno si sveglia e dice che la sua mente chiacchiera. Diamo importanza a ciò che chiamiamo attività significante in antitesi a ciò che chiamiamo vaniloquio. Questa importanza è giustificata?</p>
<p class="k"><span class="k">Krishnamurti: </span>Perché la mente chiacchiera?</p>
<p class="q"><span class="q">Jayakar: </span>Chiacchiera; non c’è un “perché”.</p>
<p class="k"><span class="k">Krishnamurti: </span>K vuole scoprire il motivo per cui chiacchiera. È come acqua che sgorga, come acqua che scorre via da un rubinetto?</p>
<p class="q"><span class="q">Frydman: </span>È una dispersione mentale.</p>
<p class="q"><span class="q">Jayakar: </span>Sta a indicarmi che la mia mente è inerte.</p>
<p class="k"><span class="k">Krishnamurti: </span>Quali obiezioni avete contro una mente che chiacchiera?</p>
<p class="q"><span class="q">Frydman: </span>Perdita di energia, perdita di tempo; il buon senso dice che ciò che accade è privo di utilità.</p>
<p class="q"><span class="q">Jayakar: </span>Ci ritroviamo in uno stadio intermedio: non siamo né qua né là. E non si tratta soltanto della mente che chiacchiera, ma anche della consapevolezza del vaniloquio, che è un segno di inadeguatezza.</p>
<p class="k"><span class="k">Krishnamurti: </span>Lasciate stare l’attenzione, la consapevolezza, per il momento. Io sto solo chiedendo: perché la mente chiacchiera? È un’abitudine, oppure la mente ha bisogno di occuparsi di qualcosa? E quando non si occupa di ciò di cui crede che dovrebbe occuparsi, lo chiamiamo vaniloquio. Perché l’occupazione della mente non dovrebbe comprendere anche il vaniloquio? Io mi occupo della mia casa. Voi vi occupate del vostro Dio, del vostro lavoro, dei vostri affari, di vostra moglie, della vostra sessualità, dei vostri bambini, dei vostri averi. La mente ha bisogno di occuparsi di qualcosa e perciò quando non è occupata, può provare una sensazione di vuoto e quindi chiacchiera. In questo non vedo alcun problema. Non vedo l’importanza della questione, a meno che non vogliate fermarne il vaniloquio.</p>
<p class="q"><span class="q">Frydman: </span>Se il chiacchierio non fosse opprimente, non ci sarebbe problema.</p>
<p class="k"><span class="k">Krishnamurti: </span>Lo volete fermare, volete che giunga a un termine. Così la questione è non “perché” ma a quale scopo?</p>
<p class="q"><span class="q">A. Patwardhan: </span>Si può porre termine a una mente che chiacchiera?</p>
<p class="k"><span class="k">Krishnamurti: </span>Una mente che chiacchiera può giungere a un termine? Non so che cosa voi intendiate con “chiacchierare”. Sto indagando. Quando vi occupate del vostro lavoro, anche quello è chiacchierare. Voglio scoprire cos’è che chiamate vaniloquio. Io affermo che qualunque occupazione, con me stesso, col mio Dio, con mia moglie, con mio marito, coi miei bambini, col denaro, con gli averi o la posizione, tutto questo insieme è il chiacchierare. Perché escludere tutto questo e dire che il chiacchierare è l’altro?</p>
<p class="q"><span class="q">A. Patwardhan: </span>Sto parlando solo di quello che osservo.</p>
<p class="q"><span class="q">Jayakar: </span>Perché il chiacchierare di cui parliamo è privo di razionalità.</p>
<p class="k"><span class="k">Krishnamurti: </span>Non ha alcun rapporto con la vostra attività quotidiana. Non è razionale. Non ha relazione con la vita di ogni giorno. Non ha niente a che fare con le vostre esigenze di tutti i giorni e così chiacchiera, e questo è quel che voi chiamate vaniloquio. Lo conosciamo tutti.</p>
<p class="q"><span class="q">Jayakar: </span>Voi lo fate?</p>
<p class="k"><span class="k">Krishnamurti: </span>Questo non ha importanza. Lasciate stare me.</p>
<p class="q"><span class="q">A. Patwardhan: </span>Signore, il nostro pensiero normale ha coerenza rispetto a un contesto. Il vaniloquio è quell’attività della mente che non è coerente rispetto a nessun contesto. Perciò lo diciamo insensato perché noi possiamo forzare il contesto, ma quando l’attività della mente non è collegata allora non ha alcuna coerenza.</p>
<p class="k"><span class="k">Krishnamurti: </span>Il chiacchierare è un riposo per la mente?</p>
<p class="q"><span class="q">A. Patwardhan: </span>No, signore.</p>
<p class="k"><span class="k">Krishnamurti: </span>Un momento, signore, non abbiate fretta. Ascoltatemi Achyutji, vi voglio fare una domanda; siete occupato col vostro lavoro quotidiano, consapevole, razionale, irrazionale, e il vaniloquio potrebbe essere un sollievo da tutto questo.</p>
<p class="q"><span class="q">Balasundaram: </span>Il vaniloquio avrebbe lo stesso rapporto che c’è tra il sogno e lo stato di veglia?</p>
<p class="k"><span class="k">Krishnamurti: </span>No. Non la metterei così. I miei muscoli si sono esercitati tutto il giorno e io mi rilasso, e il chiacchierare potrebbe essere una forma di rilassamento.</p>
<p class="q"><span class="q">A. Patwardhan: </span>Potrà essere del tutto irrilevante. Ma disperde energia.</p>
<p class="k"><span class="k">Krishnamurti: </span>Davvero?</p>
<p class="q"><span class="q">A. Patwardhan: </span>Il	rilassamento	non	dovrebbe	disperdere	energia. Rilassarsi è un’attività che si produce quando si è esaurita la propria energia e allora si riposa.</p>
<p class="k"><span class="k">Krishnamurti: </span>Il chiacchierare, voi dite, è uno spreco di energia e volete fermarlo.</p>
<p class="q"><span class="q">A. Patwardhan: </span>Non è questione di volerlo fermare. Il problema è che la mente che sta sprecando la propria energia nel vaniloquio dovrebbe essere applicata a qualcosa che valga la pena. Ci si può dedicare a qualche tipo di japa, ma questo sarebbe di nuovo un espediente meccanico, non risolverebbe il problema. Ci ritroviamo di fronte alla necessità di comprendere in che modo funzioni questo processo del vaniloquio. Non lo comprendiamo affatto. Non dipende dalla volontà.</p>
<p class="k"><span class="k">Krishnamurti: </span>Se la vostra mente fosse pienamente occupata smetterebbe di chiacchierare? Signore, ascoltatemi; se non c’è spazio libero, se non c’è spazio o se l’intera mente è soltanto spazio, continuerà a chiacchierare? Non ha importanza quale termine usate – spazio, pieno, completamente vuoto, o completamente privo di un’occupazione. In quel caso la mente chiacchiera? O il chiacchierio ha luogo quando c’è qualche piccolo spazio scoperto? Capite cosa voglio dire? Se la stanza è completamente stipata, un qualsiasi movimento sarebbe possibile? Se la mente è completamente occupata e non c’è spazio, un qualsiasi movimento di quelli che chiamate vaniloquio sarebbe possibile? Non so se rendo l’idea.</p>
<p class="q"><span class="q">A. Patwardhan: </span>È un’ipotesi.</p>
<p class="k"><span class="k">Krishnamurti: </span>Nel senso che le nostre menti sono parzialmente assorbite, parzialmente occupate, e la parte non occupata chiacchiera.</p>
<p class="q"><span class="q">Frydman: </span>Vi state identificando con la parte non occupata.</p>
<p class="k"><span class="k">Krishnamurti: </span>Non sto dicendo questo. Sto indagando, voglio scoprire perché la mente chiacchiera. È un’abitudine?</p>
<p class="q"><span class="q">Frydman: </span>Sembrerebbe un’abitudine.</p>
<p class="k"><span class="k">Krishnamurti: </span>Per quale motivo l’abitudine è insorta?</p>
<p class="q"><span class="q">Frydman: </span>Per quanto ne sappiamo non c’è nessun motivo.</p>
<p class="k"><span class="k">Krishnamurti: </span>Che la mente chiacchieri a me non importa, ma voi al suo chiacchierio siete contrari. Non sono sicuro che sia uno spreco di energia. È un’abitudine? Se è un’abitudine, allora in che modo questa abitudine avrà termine? Questa è la sola cosa che deve interessarvi. In che modo ha termine un’abitudine , qualunque abitudine, fumare, bere, mangiare troppo?</p>
<p class="q"><span class="q">A. Patwardhan: </span>A meno che non si conosca qualcosa per esperienza diretta, è come parlare a un bambino. Di solito ha termine osservandolo intensamente.</p>
<p class="k"><span class="k">Krishnamurti: </span>Se lo osservate intensamente il chiacchierio si arresta? </p>
<p class="q"><span class="q">A. Patwardhan: </span>È sorprendente, ma non si arresta.</p>
<p class="k"><span class="k">Krishnamurti: </span>Non ne sono sicuro. Se osservo attentamente l’atto di fumare, se presto attenzione all’intero movimento del fumare, questo decade. Allora perché non può esaurirsi anche il vaniloquio?</p>
<p class="q"><span class="q">Frydman: </span>Perché è automatico, il fumo non è automatico.</p>
<p class="k"><span class="k">Krishnamurti: </span>Non è automatico? È diventato automatico.</p>
<p class="q"><span class="q">Frydman: </span>Non facciamo riferimento agli inizi. Non c’è un inizio. Non riesco a scoprire alcun inizio del vaniloquio. È stranamente automatico. È un fremito automatico del cervello. Vedo soltanto il cervello che freme, che sussurra e non posso farci nulla.</p>
<p class="q"><span class="q">Jayakar: </span>Tutti gli altri metodi che si occupano di questa attività periferica del vaniloquio affermano che deve aver termine prima che uno possa disporsi a fare qualsiasi cosa d’altro.</p>
<p class="q"><span class="q">Frydman: </span>Per porvi termine si ripetono dei mantra, si induce nella mente una certa uniformità, una certa monotonia. Ma il chiacchierio non è monotono, il contenuto cambia</p>
<p class="k"><span class="k">Krishnamurti: </span>Questo è interessante: il contenuto cambia.</p>
<p class="q"><span class="q">Jayakar: </span>È completamente slegato. Il problema di fondo è che finché il processo del pensiero occuperà un ruolo predominante nella coscienza, ci saranno tanto il pensiero orientato quanto il vaniloquio. Non ritengo possibile che ci si liberi dell’uno conservando l’altro.</p>
<p class="q"><span class="q">A. Patwardhan: </span>Vorrei proporre un altro modo di affrontare il problema, il fatto cioè che la nostra mente funziona su piani diversi, e il vaniloquio è quel movimento in cui tutti questi livelli si confondono.</p>
<p class="q"><span class="q">Jayakar: </span>Achyutji, non penso che la cosa stia così. Non penso che i livelli si confondano. Il movimento cosciente del pensiero avviene quando il pensatore attinge al pensiero per stabilire una premessa e da quella procede secondo la logica. Nel campo dell’irrazionale, del chiacchierio, accadono molte, molte cose che la mente razionale non comprende. Ma mi stavo chiedendo se i due movimenti non siano in rapporto complementare e se l’uno possa esistere senza l’altro.</p>
<p class="q"><span class="q">Balasundaram: </span>Evidentemente siamo contrari al vaniloquio, ma non abbiamo nulla in contrario a un’occupazione orientata della mente.</p>
<p class="q"><span class="q">Jayakar: </span>È quello che sto dicendo. Dico che finché quest’ultima sarà presente, ci sarà anche l’altro.</p>
<p class="q"><span class="q">A. Patwardhan: </span>Su questo ho i miei dubbi.</p>
<p class="q"><span class="q">Jayakar: </span>Discutiamone. Mi domando se il chiacchierio non sia un moto riflesso del pensiero orientato.</p>
<p class="q"><span class="q">Balasundaram: </span>La mente conosce l’occupazione orientata, la mente conosce anche il vaniloquio, un vaniloquio non orientato. La mente conosce lo spazio o il vuoto?</p>
<p class="q"><span class="q">Jayakar: </span>In che modo c’entra lo spazio?</p>
<p class="q"><span class="q">Balasundaram: </span>Perché Krishnaji ha parlato di spazio.</p>
<p class="q"><span class="q">Jayakar: </span>Non mettetela così. Se esiste l’una, esisterà anche l’altro. È questo che vorrei approfondire.</p>
<p class="q"><span class="q">A. Patwardhan: </span>No. A una persona è possibile essere efficiente nell’esercizio di un qualsiasi lavoro verso il quale sia orientato. Questa è l’attivitàorientata. Voi affermate che una qualunque persona capace di un’attività orientata deve anche avere questa frangia eccentrica che lo porta tutto il tempo al vaniloquio.</p>
<p class="q"><span class="q">Jayakar: </span>L’attività orientata non denota una funzione puramente tecnologica; esiste anche un’attività psicologica orientata. Finché l’attività psicologica, emotiva è orientata, il vaniloquio permane.</p>
<p class="q"><span class="q">A. Patwardhan: </span>Vedete, signore, l’attività orientata può essere interpretata come una proiezione del centro o come elemento che rafforza il centro. Così l’attività orientata la si può far risalire a un’origine, quell’origine è un centro o crea l’origine.</p>
<p class="k"><span class="k">Krishnamurti: </span>Come si interrompe il vaniloquio? Questo è quanto gli interessa.</p>
<p class="q"><span class="q">Jayakar: </span>Se mi è permesso continuare con Achyutji, egli afferma come possibile che nella mente esista una condizione di pensiero orientato tanto a livello funzionale che psicologico; e c’è anche il vaniloquio.</p>
<p class="q"><span class="q">A. Patwardhan: </span>Quella è l’attività orientata. Ne conosco l’origine, ne conosco gli scopi.</p>
<p class="q"><span class="q">Jayakar: </span>L’attività orientata – ne conosco veramente l’origine?</p>
<p class="q"><span class="q">A. Patwardhan: </span>È così che il centro si mantiene in vita. Questo è il centro. </p>
<p class="q"><span class="q">Jayakar: </span>Quando voglio esplorarne e trovarne la radice, non ne scopro né la radice né la fonte.</p>
<p class="q"><span class="q">A. Patwardhan: </span>Nemmeno io. Sostengo che si tratta di un’attività di autosostentamento per mezzo del quale il centro si rinforza, si nutre. Abbiamo qui una linea di movimento che non sembra neppure aver rapporto col vaniloquio.</p>
<p class="q"><span class="q">Frydman: </span>Allora il flusso della mente lo dividete in vaniloquio e non vaniloquio.</p>
<p class="q"><span class="q">Jayakar: </span>Come fate a saperlo?</p>
<p class="k"><span class="k">Krishnamurti: </span>Egli sostiene che il vaniloquio è uno sperpero di energia. </p>
<p class="q"><span class="q">Deshpande: </span>Perché dite questo? Come fa a saperlo?</p>
<p class="k"><span class="k">Krishnamurti: </span>Oh, sì. È così irrazionale, così illogico, così sciatto, lo si ritrova ovunque.</p>
<p class="q"><span class="q">Deshpande: </span>Non sappiamo forse che ogni sforzo razionale finisce in nulla? </p>
<p class="k"><span class="k">Krishnamurti: </span>Un momento, un momento.</p>
<p class="q"><span class="q">Frydman: </span>Giusto o sbagliato, perché scegliere? La mente ha tre movimenti – intenzionale, non intenzionale e la mescolanza dei due. Io non sono avverso a ciò che è intenzionale. Sono avverso a ciò che è non intenzionale. Posso togliere di mezzo il movimento non intenzionale?</p>
<p class="k"><span class="k">Krishnamurti: </span>Questo è tutto quello che ci interessa. La mia mente chiacchiera. Farò qualunque cosa pur di interromperne il vaniloquio. Voglio fermarlo perché vedo che è irrazionale, eccessivo. Come giungerà a un termine?</p>
<p class="q"><span class="q">Frydman: </span>Tutto quello che posso fare è di osservarlo. Fintanto che riesco a osservarlo, si arresta.</p>
<p class="k"><span class="k">Krishnamurti: </span>Ma ritornerà più tardi. Voglio fermarlo per sempre. Ora, in che modo ci riuscirò? Invece di occuparmi di un movimento orientato, intenzionale, ora mi sto occupando di smettere di chiacchierare. Voglio raggiungere questo obbiettivo.</p>
<p class="q"><span class="q">Balasundaram: </span>Non ho niente in contrario a occuparmi di denaro, di un centinaio di cose diverse. Penso che vada bene. Ma perché questa povera mente deve chiacchierare? Questa cosa voglio fermarla.</p>
<p class="q"><span class="q">A. Patwardhan: </span>Se osservo l’attività orientata questo mi aiuta a comprendere il processo dell’ego, il centro, come il tutto è bloccato. L’esplorazione porta sempre a una qualche maggiore chiarezza.</p>
<p class="k"><span class="k">Krishnamurti: </span>Achyutji, voglio interrompere il vaniloquio e vedo che è uno spreco di energia. Che cosa devo fare? Come farò a fermarlo per sempre?</p>
<p class="q"><span class="q">Jayakar: </span>Ho l’impressione che finché si osserva un qualsiasi processo della mente, che si tratti di attività orientata o non orientata, uno è in trappola.</p>
<p class="k"><span class="k">Krishnamurti: </span>Perché sono contrario al vaniloquio? Dite che sprecate energia, ma voi sprecate energia in dieci direzioni diverse. Signore, io non ho niente in contrario a che la mia mente chiacchieri. Non m’importa sprecare una piccola quantità di energia dal momento che spreco energia in tante direzioni. Perché sono contrario al vaniloquio?</p>
<p class="q"><span class="q">Frydman: </span>Perché spreco energia.</p>
<p class="k"><span class="k">Krishnamurti: </span>Così voi siete contrario a sprecare energia in un particolare tipo di attività. Io sono contrario allo spreco di energia comunque.</p>
<p class="q"><span class="q">Frydman: </span>È un punto discutibile: che cos’é spreco di energia e cosa non lo è?</p>
<p class="q"><span class="q">A. Patwardhan: </span>Vorrei anche accertare che non stiamo eludendo un problema molto difficile.</p>
<p class="q"><span class="q">Jayakar: </span>Ci sono due modi per affrontarlo: il primo è di dire: In che modo risolverò il problema? Il secondo, perché facciamo distinzione tra attività orientata e non orientata?</p>
<p class="q"><span class="q">A. Patwardhan: </span>A questa non sono contrario.</p>
<p class="k"><span class="k">Krishnamurti: </span>Frydman vi si oppone.</p>
<p class="q"><span class="q">Frydman: </span>Comunque, ogni volta che la mia mente si trova in una condizione di vaniloquio c’è angoscia, c’è disperazione.</p>
<p class="k"><span class="k">Krishnamurti: </span>Signore, prendiamo in considerazione una cosa per volta. Dite che è uno spreco di energia. Sprechiamo energia in tanti modi. </p>
<p class="q"><span class="q">Frydman: </span>È un modo estremamente spiacevole.</p>
<p class="k"><span class="k">Krishnamurti: </span>Non volete lo spreco di energia quando è spiacevole, ma vorreste piuttosto avere lo spreco nella sua forma piacevole.</p>
<p class="q"><span class="q">Frydman: </span>Naturalmente.</p>
<p class="k"><span class="k">Krishnamurti: </span>Così, voi siete contrario allo spreco di energia quand’è spiacevole. Affronterò la cosa diversamente. A me non interessa se la mia mente chiacchiera o meno. Quel che importa non è che ci sia attività, non orientata, orientata, intenzionale o non intenzionale, ma che la mente sia molto salda, salda come una roccia, e allora il problema non esiste; la mente non chiacchiera. Lasciatela chiacchierare.</p>
<p class="q"><span class="q">Jayakar: </span>Devo farvi una domanda. Prima siete consapevole e poi parlate? Siete consapevole della formazione delle parole nella mente?</p>
<p class="k"><span class="k">Krishnamurti: </span>Cosa vuol dire? Un momento, un momento, aspettate. Io affronterei il problema in modo del tutto diverso. Quando la mente è assolutamente salda come roccia, allora anche se ci passa sopra una parola, se qualcuno ci versa dell’acqua o un uccello ci pasticcia sopra, spazza via tutto. Questo è l’unico modo in cui affronterei la cosa. Cercate di scoprire se la mente è salda come roccia e poi una lieve increspatura, un po’ di pioggia, un piccolo movimento non avranno importanza. Ma voi affrontate la cosa nella prospettiva di tentare l’arresto dello spreco di energia, lo spreco irrazionale, lo spreco involontario, e io vi dico che lo spreco involontario o volontario avviene tutt’intorno a voi in ogni momento. Signore, per me il problema è molto semplice. La mente è del tutto salda?</p>
<p>Lo so che la mente chiacchiera, so che c’è spreco di energia in tante direzioni, volontario o involontario, consapevole o inconsapevole. Io vi dico di lasciarlo stare, di non occuparvene con tanto accanimento, di guardarlo sotto un profilo diverso.</p>
<p class="q"><span class="q">Jayakar: </span>La vostra mente agisce sotto forma di pensiero, di pensiero e di formazione verbale che muovono attraverso la mente?</p>
<p class="k"><span class="k">Krishnamurti: </span>No.</p>
<p class="q"><span class="q">Jayakar: </span>Le vostre cellule cerebrali non riversano mai fuori parole che denotano una mente che chiacchiera?</p>
<p class="q"><span class="q">Frydman: </span>K non sa che cosa dirà subito dopo ma dice qualcosa, qualcosa che ha significato. Ecco un uomo completamente vuoto.</p>
<p class="q"><span class="q">Jayakar: </span>Così la vostra coscienza è veramente vuota?</p>
<p class="k"><span class="k">Krishnamurti: </span>Questo non ci porta molto lontano. Lasciamo stare.</p>
<p class="q"><span class="q">Balasundaram: </span>Signore, voi affrontate la questione sotto due profili diversi: da una parte ci dite di osservare la frammentarietà, di osservare quel che accade; poi spiccate un balzo improvviso, e ci dite di lasciar stare, e chiedete: Esiste una mente che sia imperturbabile?</p>
<p class="k"><span class="k">Krishnamurti: </span>Non credo che il problema del vaniloquio potrà essere bloccato per l’altra via.</p>
<p class="q"><span class="q">Balasundaram: </span>Che rapporto c’è tra i due modi di affrontarlo?</p>
<p class="k"><span class="k">Krishnamurti: </span>Direi nessuno. Vedete, la mente chiacchiera e ne abbiamo discusso per mezz’ora, ne abbiamo parlato sotto diversi punti di vista. La mente continua a funzionare in modo frammentario, con la volontà di risolvere il problema con l’osservazione e altri mezzi ancora. Ascolto tutto ciò e dico che la soluzione non mi sembra essere questa. Non mi sembra che dia un quadro completo, e vedo che è così perché le nostre menti sono così instabili. La mente non ha profonde radici in una stabilità di fondo e perciò chiacchiera. La cosa potrebbe stare così. Non ho spiccato un salto dall’osservazione di “ciò	che è”, l’ho osservato.</p>
<p class="q"><span class="q">Balasundaram: </span>Non avete spiccato un salto, noi abbiamo affrontato le varie parti in noi stessi, mentre voi avete riunito il tutto in un insieme.</p>
<p class="k"><span class="k">Krishnamurti: </span>Questo è quello che farei se la mia mente chiacchierasse. So che è uno spreco di energia. Lo osservo ed ecco intervenire un qualche altro fattore – il fatto che la mia mente non è per niente stabile. Così starei dietro a questo fatto piuttosto che al vaniloquio.</p>
<p class="q"><span class="q">Jayakar: </span>Quando dite che se la mente chiacchiera stareste dietro al fatto che è instabile, come affrontereste la cosa? A cosa terreste dietro?</p>
<p class="k"><span class="k">Krishnamurti: </span>Mi preoccuperei di quello, non del mio chiacchierare. Vedo che finché la mente non è stabile, deve esserci il vaniloquio. Così non mi preoccupo del vaniloquio. Allora, non vorrò scoprire quale sia il sentimento e la natura di una mente del tutto stabile? Non c’è altro. Mi sono allontanato dal vaniloquio.</p>
<p class="q"><span class="q">Frydman: </span>Vi siete spostato da “ciò che è” a “ciò che non è”.</p>
<p class="k"><span class="k">Krishnamurti: </span>No. Non mi sono spostato verso “ciò che non è”. So che la mia mente chiacchiera. Questo è un fatto. So che è irrazionale, involontario, non intenzionale, uno spreco di energia; so anche che spreco energia in dieci modi diversi. Riunire insieme tutta l’energia dispersa è impossibile. Versate del mercurio e ci saranno centinaia di piccole goccioline tutt’intorno. Raccoglierle sarebbe anche questo uno spreco di energia. Così mi rendo conto che deve esistere un modo diverso. La mente, non essendo stabile, chiacchiera. La mia indagine adesso è: Qual è la natura e la struttura della stabilità?</p>
<p class="q"><span class="q">Frydman: </span>La stabilità non mi è intrinseca.</p>
<p class="k"><span class="k">Krishnamurti: </span>Non lo so. Voglio indagare. Ci arriverò, voglio cercar di scoprire. Voi dite che la stabilità è il contrario dell’irrequietezza. Io sostengo che la stabilità non è il contrario dell’irrequietezza, perché il contrario contiene sempre il contrario di se stesso. Perciò non è il contrario. Sono partito dal vaniloquio e mi accorgo dello spreco di energia, e vedo anche che la mente spreca energia in tante maniere e che non posso mettere insieme tutti questi sprechi e renderla integra. Così lascio da parte quel problema. Lo comprendo, può essere che il vaniloquio vada avanti, continuerà ad esserci tutto lo spreco in direzioni diverse finché la mente non sarà stabile come una roccia. Questa non è un’affermazione verbale. È la comprensione di una condizione che si è manifestata attraverso la rinuncia a indagare il modo di recuperare lo spreco. Lo spreco di energia non mi interessa.</p>
<p class="q"><span class="q">Frydman: </span>Mi sembra di capire che quando sia presente lo stato mentale stabile come una roccia, allora non ci sarà più spreco.</p>
<p class="k"><span class="k">Krishnamurti: </span>No, no.</p>
<p class="q"><span class="q">Balasundaram: </span>È sempre esistito questo problema che per noi il negativo è trasformato nel positivo dalla mente. Il negativo non si trasforma naturalmente, direte voi. Ma voi, in proposito, che cosa fareste?</p>
<p class="k"><span class="k">Krishnamurti: </span>Non lo so. Non me ne preoccupo.</p>
<p class="q"><span class="q">Jayakar: </span>Ma dite anche che la cosa vi riguarda.</p>
<p class="q"><span class="q">Balasundaram: </span>Quando K dice che il negativo è il positivo, l’osservazione negativa è all’istante positiva. Il negativo subisce questo processo.</p>
<p class="k"><span class="k">Krishnamurti: </span>L’attenzione è orientata in una direzione diversa. Invece che al modo di arrestare lo spreco, è ora diretta alla comprensione di cosa significhi essere stabili.</p>
<p class="q"><span class="q">Balasundaram: </span>Ma non si tratta di una direzione mentale.</p>
<p class="k"><span class="k">Krishnamurti: </span>No, questo è ovvio. Non è una direzione verbale. Penso che questo sia veramente molto importante. Qual è la natura di una mente stabile? Vogliamo discuterne, non la descrizione verbale di una mente stabile?</p>
<p class="q"><span class="q">Jayakar: </span>Qual è la natura di una mente stabile?</p>
<p class="q"><span class="q">Frydman: </span>State parlando di una stabilità transitoria?</p>
<p class="q"><span class="q">Jayakar: </span>Non riesco a comprendere uno stato in cui la mente sia stabile in maniera transitoria.</p>
<p class="k"><span class="k">Krishnamurti: </span>Ha detto: “È una cosa temporanea o permanente?”. Non mi piace la parola “permanente”.</p>
<p class="q"><span class="q">Jayakar: </span>Ma qual è la natura di una mente stabile?</p>
<p class="k"><span class="k">Krishnamurti: </span>Non la conoscete?</p>
<p class="q"><span class="q">A. Patwardhan: </span>Per grazia vostra la conosciamo tutti.</p>
<p class="q"><span class="q">Jayakar: </span>Sono d’accordo, ma questo non basta a fermare né ilvaniloquio né il processo del pensiero.</p>
<p class="k"><span class="k">Krishnamurti: </span>Egli ha detto che il mare è molto profondo, è molto stabile, qualche onda viene e va, e non ve ne importa, ma se ve ne importa voi rimanete là.</p>
<p class="q"><span class="q">Jayakar: </span>Quando vi scoprite a rimanere là, l’unica cosa è vedere che ci siete.</p>
<p class="k"><span class="k">Krishnamurti: </span>Voi questo lo vedete e vi rinunciate. Non facciamone un gran chiasso. Come ha ricordato Balassundaram, quando vedo il negativo diventa all’istante il positivo. All’istante il falso diventa il vero. Il vedere è la roccia; l’udire o ascoltare è la roccia.</p>

<h1>10. Il centro e la dualità</h1>
<p class="k"><span class="k">Krishnamurti: </span>Che cos’è la dualità? La dualità esiste poi realmente? </p>
<p class="q"><span class="q">A. Patwardhan: </span>Naturalmente esiste.</p>
<p class="k"><span class="k">Krishnamurti: </span>Non pongo nulla come postulato. Non so niente del Vedanta, dell’Advaita, delle teorie scientifiche. Ricominceremo daccapo, senza conoscere gli assunti di altri, che potrebbero essere di seconda mano. Fate piazza pulita. La dualità esiste? A parte la dualità effettiva – uomo-donna, luce-tenebra, alto-basso esiste un qualunque altro genere di dualità?</p>
<p class="q"><span class="q">S. Patwardhan: </span>La dualità dell’“io” e del “tu” è strutturata all’interno di noi.</p>
<p class="k"><span class="k">Krishnamurti: </span>Esiste una dualità a prescindere da uomo-donna, oscurità-luce: quella ovvia? Voglio essere certo che stiamo parlando tutti della stessa cosa. Non presumo di essere superiore, voglio scoprire se esiste la dualità, la dualità psicologica. All’esterno c’è una dualità ovvia – alberi alti, alberi bassi, differenti colori, materiali diversi e così via. Ma psicologicamente esiste soltanto “ciò che è”, e poiché non siamo capaci di spiegarci “ciò che è”, inventiamo “ciò che dovrebbe essere”. Così nasce la dualità. A partire dal fatto, da “ciò che è”, avviene una astrazione a “ciò che dovrebbe essere”, l’ideale. Ma c’è soltanto “ciò che è”.</p>
<p class="q"><span class="q">Deshpande: </span>Dicono che “ciò che è”, è dualistico.</p>
<p class="k"><span class="k">Krishnamurti: </span>Un momento, signore, voglio cercar di scoprire. Io conosco soltanto “ciò che è” e non “ciò che dovrebbe essere”.</p>
<p class="q"><span class="q">Jayakar: </span>Per me, “ciò che è” è dualità.</p>
<p class="k"><span class="k">Krishnamurti: </span>No. Ma siete condizionata dalla dualità, siete educata alla dualità, psicologicamente funzionate nella dualità.</p>
<p class="q"><span class="q">S. Patwardhan: </span>Il punto di partenza è una posizione dualistica. Può esser dovuto a molti fattori.</p>
<p class="k"><span class="k">Krishnamurti: </span>È questo il punto che voglio indagare – se questo atteggiamento dualistico verso la vita abbia avuto origine dal fatto che la mente non è stata realmente capace di spiegarsi “ciò che e”.</p>
<p class="q"><span class="q">A. Patwardhan: </span>Per quanto possiamo vedere, il bambino appena nato non piange soltanto per avere il latte della madre, il nutrimento. Piange ogni qualvolta è lasciato solo. La dualità è l’espressione di una inadeguatezza intrinseca dovuta a quel che sono. Questo incomincia quasi all’inizio della vita.</p>
<p class="q"><span class="q">Jayakar: </span>Fa parte dell’eredità della razza.</p>
<p class="q"><span class="q">S. Patwardhan: </span>Qual è la natura di “ciò che è”?</p>
<p class="k"><span class="k">Krishnamurti: </span>È qui che voglio arrivare. Se riesco a capire “ciò che è”, perché dovrebbe esserci dualità?</p>
<p class="q"><span class="q">S. Patwardhan: </span>Qual è lo strumento col quale comprendo?</p>
<p class="q"><span class="q">Balasundaram: </span>Il problema sorge forse perché manca il contatto con “ciò che è”? La dualità è postulata in quanto c’è scarsissimo contatto con “ciò che è”.</p>
<p class="k"><span class="k">Krishnamurti: </span>È quello che intendo scoprire. Che cos’è la dualità? La dualità è una misura?</p>
<p class="q"><span class="q">Balasundaram: </span>La dualità è un confronto.</p>
<p class="q"><span class="q">Jayakar: </span>La dualità è il senso dell’“io” come separato dal “nonio”.</p>
<p class="k"><span class="k">Krishnamurti: </span>Questa è la ragione fondamentale della dualità. Ora vediamo, che cos’è l’“io” che afferma di essere diverso? Che cos’è l’“io”?</p>
<p class="q"><span class="q">A. Patwardhan: </span>Il centro, il corpo.</p>
<p class="q"><span class="q">Frydman: </span>Il cervello.</p>
<p class="q"><span class="q">Jayakar: </span>Pongo questa domanda, e osservando il movimento dell’“io” scopro che non è una cosa tanto reale quanto la seggiola o la tavola o il corpo. In se stesso, non ha esistenza alcuna.</p>
<p class="k"><span class="k">Krishnamurti: </span>Posso dire una cosa? Potrà sembrare assurdo. Per me non c’è dualità. C’è donna-uomo, oscurità-luce. Non stiamo parlando di questo genere di dualità. La dualità esiste soltanto come l’“io” e il “nonio”, lo spazio tra l’“io” e il “tu”, il centro come “io” e il centro come “tu”. Il centro dell’“io” vi guarda e c’è una distanza tra l’“io” e il “tu”. La distanza la si può dilatare o abbreviare. Questo processo è la coscienza. Non siete d’accordo? Voglio essere chiaro, voglio procedere con prudenza.</p>
<p class="q"><span class="q">Balasundaram: </span>La distanza che intercorre è la coscienza.</p>
<p class="q"><span class="q">Frydman: </span>La distanza è nella coscienza.</p>
<p class="k"><span class="k">Krishnamurti: </span>No, no, signore, c’è una distanza tra voi e me qui seduti, la distanza fisica. Poi, c’è la distanza che ha creato la mente, che è l’“io” e il “voi”. L’“io” e il “nonio”, il “voi” e la distanza sono la coscienza.</p>
<p class="q"><span class="q">Deshpande: </span>Dovreste distinguere tra fisico e psicologico.</p>
<p class="q"><span class="q">S. Patwardhan: </span>L’“io” è un’entità concreta?</p>
<p class="q"><span class="q">Jayakar: </span>Ecco perché dico che questa indagine su chi sia l’“io” è difficile. </p>
<p class="q"><span class="q">S. Patwardhan: </span>Siamo partiti con che cosa sia la dualità – l’“io” e il “nonio”, il centro.</p>
<p class="k"><span class="k">Krishnamurti: </span>Lo spazio tra questo centro e quel centro, il movimento tra di essi, il movimento verticale, orizzontale è la coscienza.</p>
<p class="q"><span class="q">Jayakar: </span>Questo è tutto?</p>
<p class="k"><span class="k">Krishnamurti: </span>Sono appena all’inizio.</p>
<p class="q"><span class="q">A. Patwardhan: </span>Signore, voi avete suggerito l’esistenza di due centri – questo centro che va a incontrare un altro centro. Non c’è un altro centro, signore.</p>
<p class="k"><span class="k">Krishnamurti: </span>Ci sto arrivando. Procedete con calma, grado per grado. L’altro centro è inventato da questo centro.</p>
<p class="q"><span class="q">A. Patwardhan: </span>Non saprei. Io dico che anche senza l’altro centro, la distanza interviene ugualmente.</p>
<p class="q"><span class="q">S. Patwardhan: </span>Achyutji, l’“io” crea il “nonio”. Questo è implicito nei processi dell’“io”.</p>
<p class="k"><span class="k">Krishnamurti: </span>Se non ho un centro, nessun altro centro esiste. Voglio mettere in dubbio l’intera struttura della dualità. Non l’accetto. Voi l’avete accettata. La nostra filosofia, il nostro giudizio, tutto è fondato su questo consenso: l’“io” e il “nonio”, con tutte le complicazioni che ne derivano, e desidero, se mi è consentito, contestare l’intera struttura della dualità. Così, l’“io” è l’unico centro. Da quello nasce il “nonio”, e il rapporto tra l’“io” e il “nonio” è inevitabilmente causa di conflitto. Esiste soltanto il centro dal quale ha origine l’altro centro, il “tu”. Credo che questo punto sia chiaro abbastanza; almeno per me. Non acconsentite passivamente.</p>
<p class="q"><span class="q">Frydman: </span>Come nasce questo centro? Per il fatto che ho questo centro, creo l’altro centro.</p>
<p class="k"><span class="k">Krishnamurti: </span>Ci arriverò tra poco. Non voglio ancora rispondere su questo punto. Nello stato di voglia, il centro crea l’altro centro. Da ciò insorge l’intero problema del rapporto, e di conseguenza insorgono la dualità, i conflitti, lo sforzo di superare la dualità. È il centro che crea questa separazione. Vedo che poiché nello stato di veglia esiste un centro, i suoi rapporti saranno sempre scissi. La separazione è lo spazio e il tempo, e dove ci sono il tempo e lo spazio come separazione, ci sarà inevitabilmente conflitto. Questo è semplice, chiaro. Così mi accorgo che durante lo stato di veglia quel che va avanti tutto il tempo è accomodamento, confronto, violenza, imitazione. Quando il centro si addormenta mantiene la separazione perfino mentre dorme.</p>
<p class="q"><span class="q">Sundaram: </span>Cosa intendete dicendo che il centro si addormenta?</p>
<p class="k"><span class="k">Krishnamurti: </span>È una condizione che non conosciamo. Indagheremo in merito.</p>
<p class="q"><span class="q">S. Patwardhan: </span>Nella coscienza di veglia colui che fa esperienza è il centro.</p>
<p class="k"><span class="k">Krishnamurti: </span>Colui che esperimenta è il centro, il centro è memoria, il centro è conoscenza, che è sempre nel passato. Il centro potrà proiettare nel futuro, ma continua a mantenere le sue radici nel passato.</p>
<p class="q"><span class="q">Deshpande: </span>Il centro è il presente, non conosco né il passato né il futuro.</p>
<p class="k"><span class="k">Krishnamurti: </span>Ammesso che abbiate un centro, non direste mai una cosa simile.</p>
<p class="q"><span class="q">Deshpande: </span>Per quanto riguarda la mia identità, il passato e il futuro sono soltanto delle aggiunte con le quali non ho niente a che fare. Io sono il presente.</p>
<p class="q"><span class="q">A. Patwardhan: </span>Voi siete figlio del passato, voi siete l’erede di tutto ciò che al passato appartiene.</p>
<p class="q"><span class="q">Deshpande: </span>Niente affatto. Questa è un’ipotesi. Come posso conoscere il passato?</p>
<p class="k"><span class="k">Krishnamurti: </span>La lingua in cui state parlando, l’inglese, è il risultato del passato.</p>
<p class="q"><span class="q">Jayakar: </span>Se l’una esiste, esiste anche l’altro.</p>
<p class="q"><span class="q">Deshpande: </span>È soltanto una teoria.</p>
<p class="q"><span class="q">A. Patwardhan: </span>Come può essere una teoria? Il fatto stesso che veniate al mondo implica che siete figlio del passato.</p>
<p class="q"><span class="q">Deshpande: </span>Non conosco il passato, non conosco il futuro.</p>
<p class="q"><span class="q">Jayakar: </span>Se uno è libero dal passato come dal futuro, allora non c’è alcun problema. Parliamo, invece, di gente cui il passato interessa.</p>
<p class="q"><span class="q">Deshpande: </span>Io sono una piccolissima nonentità, provvisto di un sentimento di “ego”-ità. Non so niente del passato o del futuro.</p>
<p class="q"><span class="q">A. Patwardhan: </span>L’“io” non è forse creato e prodotto dalla totalità del passato, mio padre, mio nonno? Come posso negarlo? La mia stessa coscienza è costruita sul passato.</p>
<p class="q"><span class="q">Jayakar: </span>C’è il passato personale, quello razziale e umano. Vedete, Deshpande, mi ricordo la discussione di ieri e corrisponde proprio alla mia discussione attuale.</p>
<p class="q"><span class="q">Deshpande: </span>La mia posizione è questa: non so niente del passato o del futuro. Sono un’aggiunta.</p>
<p class="q"><span class="q">A. Patwardhan: </span>Deshpandeji, quando dite che io sono il presente, vi prego di riflettere. Volete dire che siete soltanto il momento presente, senza un passato né un futuro? È una teoria o un fatto? Perché allora vi trovate nello stato di samadhi.</p>
<p class="k"><span class="k">Krishnamurti: </span>Un momento, signore. Restiamo calmi. Voi parlate inglese. Questa è un’aggiunta. Qual è il centro che aggiunge?</p>
<p class="q"><span class="q">Deshpande: </span>Quel centro lo chiamo “io”, ma non so.</p>
<p class="k"><span class="k">Krishnamurti: </span>Così il centro che ha accumulato è l’“io”.</p>
<p class="q"><span class="q">Deshpande: </span>L’accumulatore e ciò che viene accumulato non sono la stessa cosa.</p>
<p class="k"><span class="k">Krishnamurti: </span>Chi è il centro che sta accumulando? Esiste un centro senza accumulazione? Il centro è diverso da ciò che ha accumulato? </p>
<p class="q"><span class="q">Deshpande: </span>Non so rispondere.</p>
<p class="q"><span class="q">Frydman: </span>Tutto questo è il contenuto della coscienza.</p>
<p class="k"><span class="k">Krishnamurti: </span>Abbiamo già detto che il contenuto della coscienza è la coscienza. Se non esiste coscienza, non c’è accumulazione.</p>
<p class="q"><span class="q">Frydman: </span>Non dicevo questo.</p>
<p class="k"><span class="k">Krishnamurti: </span>Io l’ho detto, siamo partiti da lì.</p>
<p class="q"><span class="q">Frydman: </span>Il contenuto della coscienza è la coscienza. Ciò significa che quando non c’è contenuto non c’è coscienza.</p>
<p class="k"><span class="k">Krishnamurti: </span>Significa proprio questo.</p>
<p class="q"><span class="q">Deshpande: </span>Viene a esserci così una coscienza non dualistica.</p>
<p class="k"><span class="k">Krishnamurti: </span>No, no. Questa è una congettura. Attenetevi al punto di partenza. La coscienza è il suo contenuto. Il contenuto è la coscienza. Si tratta di un fatto irrefutabile.</p>
<p class="q"><span class="q">A. Patwardhan: </span>Signore, in qualunque momento, questo “io” non è in grado di avere sotto controllo l’intero campo della coscienza come ambito della percezione. Nel mio percepire, non vedo l’intero campo.</p>
<p class="k"><span class="k">Krishnamurti: </span>Perché esiste un centro. Dove esiste un centro c’è frammentarietà.</p>
<p class="q"><span class="q">Jayakar: </span>L’“io” opera soltanto attraverso una modalità di pensiero che è frammentaria.</p>
<p class="k"><span class="k">Krishnamurti: </span>È tutto qui.</p>
<p class="q"><span class="q">A. Patwardhan: </span>Io pensavo che il contenuto della coscienza dovrebbe esser parte del mio campo di percezione. Non è così?</p>
<p class="q"><span class="q">Jayakar: </span>Se facesse parte della mia percezione, dal momento che l’intero contenuto della coscienza è la coscienza stessa, non ci sarebbe niente altro. Dipenderei dalla coscienza. Mi fermerei lì. Ma sto seduta di fronte a voi e vi dico: “Indicatemi la via”, e voi continuate a ripetere: “Nel momento stesso che chiedete la via, non conoscerete mai la via”. Insistiamo nel chiedervi di mostrarci la via.</p>
<p class="q"><span class="q">S. Patwardhan: </span>In primo luogo noi facciamo esperienza in modo frammentario e non con l’intera coscienza.</p>
<p class="k"><span class="k">Krishnamurti: </span>È quello che sto dicendo. Finché esiste un centro, deve esserci frammentarietà, e la frammentarietà è il “me” e il “tu” e il conflitto in quel rapporto.</p>
<p class="q"><span class="q">S. Patwardhan: </span>Identificate questo centro con la coscienza, o si tratta di un frammento della coscienza globale?</p>
<p class="k"><span class="k">Krishnamurti: </span>Il centro è il contenuto della coscienza.</p>
<p class="q"><span class="q">S. Patwardhan: </span>Allora la coscienza stessa è frammentaria?</p>
<p class="q"><span class="q">Jayakar: </span>Voi dite che questo centro è il tempo-spazio, sembrate anche postulare la possibilità di andare oltre il territorio del tempo-spazio. Il centro è quello che agisce. Non è in grado di andare oltre. Se potesse farlo, il tempo e lo spazio cesserebbero dall’essere il contenuto della coscienza.</p>
<p class="k"><span class="k">Krishnamurti: </span>Cominciamo daccapo. Il contenuto della coscienza è la coscienza. Questo è un dato irrefutabile. Il centro produce frammenti, il centro diventa consapevole dei frammenti quando questi sono in agitazione o attivi; altrimenti, il centro non è consapevole degli altri frammenti.</p>
<p>Il centro è quello che osserva i frammenti. Il centro non si identifica con i frammenti. In tal modo esiste sempre l’osservatore e l’osservato, colui che pensa e l’esperienza. Così, il centro è il creatore di frammenti, e il centro si sforza di mettere assieme i frammenti e di andare oltre. Uno dei frammenti dice “dormi”, mentre un altro dei frammenti dice “stai sveglio”. Nello stato di veglia c’è disordine. Durante il sonno le cellule cerebrali cercano di riportare l’ordine, perché non si può funzionare in modo efficace nel disordine.</p>
<p class="q"><span class="q">S. Patwardhan: </span>Il cervello cerca di riportare l’ordine. Si tratta di un processo dualistico o nondualistico?</p>
<p class="k"><span class="k">Krishnamurti: </span>Ora ve lo spiego. Le cellule cerebrali richiedono l’ordine, altrimenti non possono funzionare. In questo non c’è dualità. Durante il giorno c’è disordine perché il centro è presente, il centro è l’origine del frammentario; esso conosce il frammentario soltanto per via di frammenti; non è consapevole dei frammenti nel loro insieme, di conseguenza non c’è ordine alcuno, e perciò vive nel disordine. È disordine. Benché affermi: “Devo fare esperienza”, vive nel disordine, vive nella confusione. Non può far altro che creare disordine perché funziona unicamente nel frammentario. È così, signore?</p>
<p class="q"><span class="q">A. Patwardhan: </span>Sì, signore. È così.</p>
<p class="k"><span class="k">Krishnamurti: </span>Le cellule cerebrali richiedono ordine; altrimenti divengono nevrotiche, distruttive. Questo è un fatto. Le cellule del cervello non esigono che l’ordine, mentre il centro non crea altro che il frammentario. Le cellule cerebrali hanno bisogno di ordine. Questo ordine è negato quando esiste un centro perché il centro non fa che produrre distruzione, separazione, conflitto e tutto il resto, il che è la negazione di ogni sicurezza, è la negazione dell’ordine. Questa non è dualità. Questo meccanismo è continuo. Il cervello che dice “L’ordine mi è necessario”, non è dualità.</p>
<p class="q"><span class="q">A. Patwardhan: </span>Si tratta di due processi indipendenti?</p>
<p class="q"><span class="q">Jayakar: </span>Mi sembra che ci stiamo allontanando da ciò che per noi è tangibile.</p>
<p class="k"><span class="k">Krishnamurti: </span>È molto tangibile.</p>
<p class="q"><span class="q">Jayakar: </span>Non è tangibile. Che le cellule cerchino l’ordine non è un fatto tangibile.</p>
<p class="k"><span class="k">Krishnamurti: </span>Ve lo dimostro all’istante.</p>
<p class="q"><span class="q">S. Patwardhan: </span>Pupulji, tutto il mondo fisico, a dispetto del caos, mantiene un ordine straordinario. La natura intrinseca dell’universo è di mantenere l’ordine.</p>
<p class="q"><span class="q">Jayakar: </span>La cognizione del tempo propria degli scienziati per noi non ha realtà. Il fatto che le cellule cerebrali cerchino l’ordine non è per noi un fatto reale. Non lo so, potrebbe essere così. Vi state spostando da un fatto reale verso qualcosa che è al di là della nostra facoltà di comprendere.</p>
<p class="k"><span class="k">Krishnamurti: </span>E il problema lo vediamo entrambi. Dove esiste un centro deve esserci conflitto, deve esserci frammentarietà, deve esistere ogni forma di separazione tra il “tu” e il “me”, ma è il centro che crea questa separazione. In che modo ne siete consapevole?</p>
<p class="q"><span class="q">Jayakar: </span>Perché ho osservato la cosa in me stessa?</p>
<p class="k"><span class="k">Krishnamurti: </span>A parole o di fatto?</p>
<p class="q"><span class="q">Jayakar: </span>Di fatto.</p>
<p class="k"><span class="k">Krishnamurti: </span>Il centro è ciò che produce i frammenti. Il centro è il frammento. In questo territorio tutto è disordine. In che modo siete consapevole di questo disordine?</p>
<p class="q"><span class="q">Jayakar: </span>L’ho veduto.</p>
<p class="k"><span class="k">Krishnamurti: </span>Un momento, non state rispondendo alla mia domanda. Perdonatemi. Io vi chiedo: In che modo siete consapevole di questo disordine? Se è il centro ad essere consapevole che è disordine, allora si tratta ancora di disordine.</p>
<p class="q"><span class="q">Jayakar: </span>Capisco.</p>
<p class="k"><span class="k">Krishnamurti: </span>Potete osservare che quando il centro si rende conto del disordine crea allora una dualità di ordine e disordine. In che modo, allora, osserverete il disordine – senza il centro o con il centro? Se osservate con il centro, avviene una separazione. Se non c’è osservazione da parte del centro, allora c’è soltanto disordine.</p>
<p class="q"><span class="q">Jayakar: </span>Oppure ordine.</p>
<p class="k"><span class="k">Krishnamurti: </span>Un momento. Procedete con calma. Quando il centro si rende conto che c’è disordine esiste separazione, e questa separazione è l’essenza stessa del disordine. Quando il centro non è presente e consapevole, che cosa avviene?</p>
<p class="q"><span class="q">Jayakar: </span>In quel caso non esiste un centro; né disordine.</p>
<p class="k"><span class="k">Krishnamurti: </span>Dunque cos’è successo? Non c’è disordine. Questo è un fatto. Questo è quanto le cellule cerebrali richiedono.</p>
<p class="q"><span class="q">Jayakar: </span>Quando fate intervenire l’uno, l’altro sparisce. Andiamo oltre.</p>
<p class="k"><span class="k">Krishnamurti: </span>Fermiamoci qui. Ho così scoperto qualcosa, che il centro crea lo spazio e il tempo. Dove c’è lo spazio e il tempo, deve esserci separazione nei rapporti e, di conseguenza, disordine nei rapporti. Se si ha disordine nei rapporti, questo crea nuovo disordine perché tale è la vera natura del centro. Non ci sarà soltanto disordine nei rapporti, ma anche nel pensiero, nell’azione, nelle idee.</p>
<p class="q"><span class="q">Jayakar: </span>Vorrei farvi una domanda: Qual è il fatto – la percezione dell’ordine, oppure...?</p>
<p class="k"><span class="k">Krishnamurti: </span>Vi è possibile essere consapevoli soltanto del disordine. State a sentire. Anch’io ho il mio modo di intendere, mi capite. Vedo che il centro è la fonte del disordine dovunque muova – nei rapporti, nel pensiero, nell’azione, nel percepire. C’è colui che percepisce e ciò che è percepito. Così, ovunque il centro operi, si muova, funzioni, mostri il suo impulso deve esserci separazione, conflitto e tutto il resto. Dove c’è il centro, c’è disordine. Il disordine è il centro. In che modo ve ne rendete conto? Il centro è consapevole del disordine, oppure esiste soltanto il disordine? Se non esiste un centro consapevole del disordine c’è un ordine assoluto. In quel caso i frammenti, questo è ovvio, giungono a un termine, perché non c’è un centro che li produca.</p>
<p class="q"><span class="q">Jayakar: </span>In questa prospettiva, nel momento che il frammento esiste, la realtà è il frammento. Quando i frammenti hanno termine, la realtà è il nonfatto. In tal modo non c’è divisione. Si ritorna alla concezione Vedantica.</p>
<p class="k"><span class="k">Krishnamurti: </span>Mi rifiuto di accettarla.</p>
<p class="q"><span class="q">Jayakar: </span>Ve lo sto chiedendo.</p>
<p class="q"><span class="q">A. Patwardhan: </span>Io direi che quando affermate che l’“io” è la fonte e il centro del disordine, o che il centro ne è la fonte ed è disordine, questo per me è un fatto. Quando voi dite che se non esiste un centro che osserva quel disordine...</p>
<p class="k"><span class="k">Krishnamurti: </span>No. Io ho chiesto: Chi è che osserva il disordine? Achyutji, cercate di capire. Non esiste una coscienza dell’ordine. E questa è la bellezza dell’ordine.</p>
<p class="q"><span class="q">Jayakar: </span>Che cosa significa per voi la parola “realtà”?</p>
<p class="k"><span class="k">Krishnamurti: </span>Nulla.</p>
<p class="q"><span class="q">Jayakar: </span>Cosa intendete dire? Mi piacerebbe esplorare questo termine “nulla”.</p>
<p class="k"><span class="k">Krishnamurti: </span>Quando è qualche cosa, non è consapevole.</p>
<p class="q"><span class="q">A. Patwardhan: </span>Il campo della conoscenza è il campo dell’irrealtà.</p>
<p class="k"><span class="k">Krishnamurti: </span>No, signore, fate attenzione. Aspettate un momento. Lasciate stare per ora. Prendiamo in esame il problema del sogno, poiché si tratta manifestamente di uno dei frammenti della nostra vita. Che cosa sono i sogni? Qual è la matrice della struttura dei sogni? Come avvengono?</p>
<p class="q"><span class="q">Interrogatore: </span>Avvengono quando i desideri non sono soddisfatti durante il giorno.</p>
<p class="k"><span class="k">Krishnamurti: </span>Così voi dite che durante il giorno desidero qualcosa e questo desiderio non è stato soddisfatto, non si è realizzato, non è stato esaudito. Così, il desiderio continua.</p>
<p class="q"><span class="q">Jayakar: </span>Perché non esser sinceri? Il pensiero è un processo senza fine che non ha inizio, e viene proiettato fuori dalle cellule cerebrali. Allo stesso modo, ci sono periodi in cui la mente è completamente addormentata; è un’altra forma del medesimo impulso.</p>
<p class="k"><span class="k">Krishnamurti: </span>Si tratta esattamente della stessa cosa. Il movimento diurno continua ancora. Così, il centro che produce il disordine, che crea il disordine durante il giorno, va avanti ancora, il movimento che si trasforma in sogno, simbolico o meno, è lo stesso movimento.</p>
<p class="q"><span class="q">Frydman: </span>Continuate a ripetere che il centro è la fonte del disordine.</p>
<p class="k"><span class="k">Krishnamurti: </span>Il centro è il disordine, non la sua fonte.</p>
<p class="q"><span class="q">Frydman: </span>Il sentimento dell’io” è una costante richiesta che aspira ardentemente all’ordine. Non c’è nessuno che lo crei, e io vivo in questo mondo implorando l’ordine, cercando l’ordine, e ogni dualità è una dualità data, non una dualità creata.</p>
<p class="k"><span class="k">Krishnamurti: </span>Mi dispiace, non è così.</p>
<p class="q"><span class="q">Frydman: </span>A me sembra che sia così. Io non voglio la dualità.</p>
<p class="k"><span class="k">Krishnamurti: </span>Questa stessa ricerca è dualità. La nostra intera vita è una ricerca della nondualità.</p>
<p class="q"><span class="q">Frydman: </span>Io so che qualsiasi cosa io faccia è per amore dell’ordine. L’ordine potrà essere temporaneo, un ordine modesto, insignificante, e tuttavia non c’è atto, non c’è condizione mentale che non tenda all’ordine, che uno stia mangiando, bevendo o dormendo. Rende anche possibile la vita. Così, il caos è qualcosa che mi viene imposto, sono costretto al disordine. Questo è quanto io osservo. Se voi dite che non è così, allora il mio e il vostro modo di vedere non si trovano d’accordo.</p>
<p class="q"><span class="q">Interrogatore: </span>In tutte le nostre indagini, noi ci siamo riuniti in seduta con Krishnaji, e abbiamo potuto osservare il sé nel suo operare, e la natura del sé è stata resa manifesta.</p>
<p class="q"><span class="q">Frydman: </span>No, è soltanto una congettura. Stiamo giocando con le parole. La mente è incapace di coordinare i vari fattori. In questo ordine di cose, signore, una rivelazione non esiste. Nessuno può dirci nulla.</p>
<p class="q"><span class="q">Jayakar: </span>Sono d’accordo. Il processo stesso dell’autoosservazione ce lo dice. Non esiste qualcuno che ci dia spiegazioni.</p>
<p class="k"><span class="k">Krishnamurti: </span>Quest’uomo dice che il centro è la fonte del disordine. Il movimento della vita quotidiana continua nel sonno. È lo stesso movimento, e i sogni sono l’espressione di quell’“io”. Quando mi sveglio, dico: “Ho avuto dei sogni”. Questo è soltanto un modo per comunicare; i sogni sono “me”, i sogni non sono distinti dal centro che ha creato questo movimento, questo disordine. L’elemento che interviene subito dopo è il sonno profondo. Quando dormite profondamente ne siete consapevoli?</p>
<p class="q"><span class="q">S. Patwardhan: </span>Chi è consapevole che c’è stato un sonno profondo? Non si è consapevoli del sonno profondo. Non si dice: “Ho dormito in modo straordinario”. Si potrà dire: “Non ho fatto sogni, ho avuto un sonno tranquillo”.</p>
<p class="q"><span class="q">Jayakar: </span>Che equivale a dire che avete dormito bene.</p>
<p class="q"><span class="q">Frydman: </span>Se dormo profondamente, sono del tutto cosciente del fatto che non ho pensieri, non ho coscienza.</p>
<p class="k"><span class="k">Krishnamurti: </span>Così, tutto quanto possiamo dire è questo: “Ho dormito molto bene senza sogni”. Come faremo a esplorare quello stato che è privo di sogni, uno stato che avete or ora definito come sonno profondo? Lo conoscete per il tramite della mente conscia, o di una teoria, oppure ripetendo quello che altri hanno detto in proposito? Come fate a penetrarvi?</p>
<p class="q"><span class="q">S. Patwardhan: </span>Il sonno deve rendersi manifesto. Altrimenti non è possibile raggiungere uno stato diverso.</p>
<p class="k"><span class="k">Krishnamurti: </span>Perché volete penetrarvi?</p>
<p class="q"><span class="q">S. Patwardhan: </span>Perché voglio sapere se si tratta della stessa condizione.</p>
<p class="q"><span class="q">Jayakar: </span>C’è uno stato di “veglia” e uno stato di “sonno profondo”. </p>
<p class="q"><span class="q">Sundaram: </span>Nella mia esperienza, quando si produce un sonno senza sogni non esiste il centro. Più tardi il centro riappare, si ricorda che ho dormito senza sogni, di nuovo il centro riprende il suo operare. </p>
<p class="q"><span class="q">S. Patwardhan: </span>Il sonno profondo è un sonno privo di un centro.</p>
<p class="k"><span class="k">Krishnamurti: </span>Perché non parliamo soltanto del conoscibile?</p>
<p class="q"><span class="q">Jayakar: </span>Ma avevate in mente di esplorare il sonno profondo. È possibile indagare il sonno profondo?</p>
<p class="q"><span class="q">Deshpande: </span>Vedo una cosa soltanto: durante il sonno non esiste un centro. </p>
<p class="k"><span class="k">Krishnamurti: </span>Quell’altro signore ha detto che il sonno profondo corrisponde alla mancanza di un centro.</p>
<p class="q"><span class="q">Frydman: </span>Il sonno profondo corrisponde a un bassissimo livello di intensità della coscienza.</p>
<p class="q"><span class="q">Jayakar: </span>Ho fatto una domanda: è possibile indagare il sonno profondo? </p>
<p class="k"><span class="k">Krishnamurti: </span>Cosa intendete con “investigare”? Mi è possibile investigare, può il centro investigare? Assistete a un film al cinema. Non vi state identificando con esso; non ne siete partecipi; state solo osservando. </p>
<p class="q"><span class="q">S. Patwardhan: </span>Chi è che osserva senza identificarsi?</p>
<p class="k"><span class="k">Krishnamurti: </span>Non c’è nessuno che osserva. C’è solo l’osservazione.</p>
<p class="q"><span class="q">S. Patwardhan: </span>Pupul chiede: È possibile investigare il sonno profondo?</p>
<p class="k"><span class="k">Krishnamurti: </span>Questo l’abbiamo capito. Può esso venir rivelato, può essere svelato, lo si può osservare? Io dico “sì”. È possibile che io vi osservi, che io vi osservi soltanto senza dare giudizi? Naturalmente è possibile. L’osservatore è il centro, l’osservatore è il passato, l’osservatore è colui che separa; l’osservatore è lo spazio tra voi e me.</p>
<p class="q"><span class="q">Jayakar: </span>In primo luogo occorrerebbero gli strumenti, i mezzi per i quali ciò sia reso possibile. È necessario trovarsi in uno stato di consapevolezza che lo renda possibile. È possibile soltanto in questo stato di consapevolezza.</p>
<p class="k"><span class="k">Krishnamurti: </span>Esiste la possibilità di osservare questo disordine senza che il centro diventi consapevole che c’è disordine? Se si riesce a risolvere questo punto, avrò risolto il problema in tutta la sua gravità. Che cos’è l’ordine? Abbiamo detto che il centro non potrà mai avere coscienza dell’ordine. Allora, di quale condizione si tratta? E ancora, che cos’è la virtù per la quale non c’è consapevolezza di essere virtuosi? Ciò che l’uomo accetta tradizionalmente come virtù è la pratica. La vanità che pratica l’umiltà è sempre vanità. Allora, che cos’è la virtù? È una condizione in cui non c’è consapevolezza di essere virtuosi. Sto solo esplorando. Se il centro è consapevole di avere umiltà, non si tratta di umiltà. La virtù è una condizione della mente nella quale essa non è consapevole di essere virtuosa. Perciò fa crollare tutte le pratiche, tutti i sadhana. Vedere il disordine senza partire da un centro, questo è ordine. Di quell’ordine non si può essere consapevoli. Se se ne è consapevoli, questo è disordine.</p>

<h1>11. La natura della disperazione</h1>
<p class="q"><span class="q">Jayakar: </span>È possibile esaminare la disperazione alla sua radice? Nella nostra vita è un problema molto reale. In un certo senso, la radice del dolore è la radice della disperazione; la loro natura deve essere comune.</p>
<p class="k"><span class="k">Krishnamurti: </span>Mi domando che cosa sia la disperazione. Io non l’ho mai provata. Perciò vi prego di darmene un’idea. Che cosa intendete per “disperazione”?</p>
<p class="q"><span class="q">Jayakar: </span>Un senso di totale nullità.</p>
<p class="k"><span class="k">Krishnamurti: </span>Si tratta di questo – di un senso di totale nullità? Ne dubito. Non è proprio questo. Il fatto di non sapere cosa fare voi lo chiamereste disperazione?</p>
<p class="q"><span class="q">Burnier: </span>L’assenza totale di senso e di significato: è questo che intendete? </p>
<p class="q"><span class="q">Wilhelm: </span>Vorrei suggerire “una condizione di paralisi della speranza”. </p>
<p class="q"><span class="q">Jayakar: </span>La disperazione, in un certo senso, non ha nulla a che fare con la speranza.</p>
<p class="k"><span class="k">Krishnamurti: </span>Ha qualche rapporto col dolore? È autocommiserazione? Sto facendo delle domande, non sto suggerendo delle risposte.</p>
<p class="q"><span class="q">Jayakar: </span>Non è autocommiserazione. L’autocommiserazione ha una dimensione ristretta.</p>
<p class="k"><span class="k">Krishnamurti: </span>Stiamo investigando. È in relazione con il dolore? Il dolore è in relazione con la disperazione e il profondo senso di autocommiserazione che non può trovare una via d’uscita?</p>
<p class="q"><span class="q">Jayakar: </span>Ho l’impressione che tutte queste definizioni siano limitate.</p>
<p class="k"><span class="k">Krishnamurti: </span>Sono limitate, ma le renderemo più ampie. Potreste dire che è la fine del cammino, giungere all’esaurimento delle proprie risorse? Se in una situazione non c’è via d’uscita, si guarda da un’altra parte, ma questo non significa disperazione.</p>
<p class="q"><span class="q">Wilhelm: </span>Posso immaginare che la madre a cui muore il figlio sia disperata.</p>
<p class="k"><span class="k">Krishnamurti: </span>Non proprio. Quella non la chiamerei disperazione. Direi piuttosto che ha rapporto col dolore.</p>
<p class="q"><span class="q">Jayakar: </span>Non abbiamo tutti conosciuto la disperazione?</p>
<p class="k"><span class="k">Krishnamurti: </span>Non lo so. Ve lo sto chiedendo; spiegatemi.</p>
<p class="q"><span class="q">Jayakar: </span>Si prova un assoluto, totale senso di nullità.</p>
<p class="k"><span class="k">Krishnamurti: </span>No, Pupul. Invece di “nullità” usate un termine più significativo – nullità è così futile – trovate un’espressione diversa.</p>
<p class="q"><span class="q">Burnier: </span>Io credo che sia l’esaurimento delle proprie risorse.</p>
<p class="k"><span class="k">Krishnamurti: </span>Fine della speranza, fine della ricerca, fine dei rapporti. C’è qualcun altro che conosce la disperazione?</p>
<p class="q"><span class="q">Wilhelm: </span>Penso che sia una parete nuda.</p>
<p class="k"><span class="k">Krishnamurti: </span>Una parete nuda non è disperazione.</p>
<p class="q"><span class="q">A. Patwardhan: </span>Qualcosa muore ancor prima che sia morto il corpo. </p>
<p class="k"><span class="k">Krishnamurti: </span>Questa è la disperazione?</p>
<p class="q"><span class="q">Parchure: </span>Uno stato di assoluta impotenza.</p>
<p class="q"><span class="q">Balasundaram: </span>È in qualche rapporto col dolore? Io credo che sia l’estremo del dolore, l’abisso del dolore.</p>
<p class="k"><span class="k">Krishnamurti: </span>Balasundaram, volete dire che non avete mai conosciuto la disperazione?</p>
<p class="q"><span class="q">Parchure: </span>È il contrario della speranza.</p>
<p class="k"><span class="k">Krishnamurti: </span>No, Dottore. Sapete cos’è la disperazione? Potreste dirmi che cos’è?</p>
<p class="q"><span class="q">Parchure: </span>Una condizione che deriva dagli insuccessi.</p>
<p class="k"><span class="k">Krishnamurti: </span>L’insuccesso? La state riducendo troppo. Penso che la disperazione abbia un ordito piuttosto ampio. Ho parlato con persone disperate. Evidentemente, nessuno di voi conosce la disperazione. Non è così?</p>
<p class="q"><span class="q">Burnier: </span>Non credo di conoscere la disperazione. So cos’è la sofferenza. </p>
<p class="k"><span class="k">Krishnamurti: </span>Voglio porre degli interrogativi. Quando parliamo della disperazione, si tratta di qualcosa di profondo, o soltanto dell’esaurimento delle proprie risorse?</p>
<p class="q"><span class="q">Jayakar: </span>Voi conoscete la disperazione. Parlatecene dunque un poco. </p>
<p class="q"><span class="q">Parchure: </span>È la tenebra?</p>
<p class="k"><span class="k">Krishnamurti: </span>No, signore. Sapete cos’è la disperazione? Un uomo che soffre sa esattamente che cosa significa. Non mena il can per l’aia. Dice: “Ho sofferto, so che mio figlio è morto”, e c’è uno spaventoso senso di isolamento, di perdita, un senso di autocommiserazione, una tempesta tremenda; è una crisi. Potreste affermare che la disperazione è una crisi?</p>
<p class="q"><span class="q">Coats: </span>Sì, signore.</p>
<p class="k"><span class="k">Krishnamurti: </span>Per favore, non datemi ancora ragione. Evidentemente, facendo eccezione per uno o due di voi, nessuno sembra trovarsi in uno stato di disperazione.</p>
<p class="q"><span class="q">A. Patwardhan: </span>Si tratta forse di un modo di sfuggire alla sofferenza?</p>
<p class="k"><span class="k">Krishnamurti: </span>Nella disperazione, è coinvolta la gelosia, un senso di perdita? Io ho voi, e voi improvvisamente mi lasciate, mi fate un muro contro:  questo fa parte della disperazione? Sono dolente, ma si tratta di qualcosa che sfugge del tutto alla mia comprensione. Non sto dicendo che abbia valore o meno; sto chiedendo soltanto che cos’è la “disperazione”. Che significato ne dà il dizionario?</p>
<p class="q"><span class="q">Wilhelm: </span>La radice della parola viene da “speranza”.</p>
<p class="k"><span class="k">Krishnamurti: </span>Signore, siete mai stato disperato? Per servirci del termine comune, che usiamo entrambi, sapete cosa significa – disperazione? È un profondo senso di paura?</p>
<p class="q"><span class="q">Jayakar: </span>Quando arrivate al fondo di voi stessi, proprio alla radice di voi stessi, pensate che sia possibile distinguere tra paura e disperazione? </p>
<p class="k"><span class="k">Krishnamurti: </span>No, allora perché usare la parola “disperazione”?</p>
<p class="q"><span class="q">A. Patwardhan: </span>Signore, credo che il termine disperazione sia distinto dal sentimento della paura.</p>
<p class="q"><span class="q">Jayakar: </span>Quando si tocca il fondo, è molto difficile allora fare distinzione tra paura, dolore, disperazione.</p>
<p class="k"><span class="k">Krishnamurti: </span>Posso chiedervi – non a voi personalmente – avete mai raggiunto il fondo più profondo di voi stessi? E nel caso, provate disperazione?</p>
<p class="q"><span class="q">Jayakar: </span>Signore, a una simile domanda non c’è risposta. Come si fa a conoscere le zone profonde?</p>
<p class="k"><span class="k">Krishnamurti: </span>Si tratta di un sentimento di impotenza, o è molto di più? </p>
<p class="q"><span class="q">Jayakar: </span>È molto di più. Perché in uno stato di impotenza c’è sempre la speranza.</p>
<p class="k"><span class="k">Krishnamurti: </span>È dunque qualcosa che ha un peso molto più grande della speranza. Che cos’è quel sentimento, o qual è la condizione in cui uno si sente totalmente, assolutamente disperato? Forse che nessun movimento ha luogo, di qualunque genere esso sia, e dal momento che non c’è movimento alcuno, chiamate questo disperazione?</p>
<p class="q"><span class="q">Jayakar: </span>Come fate a distinguere?</p>
<p class="k"><span class="k">Krishnamurti: </span>Sentite, voglio bene a mio figlio, è andato in rovina e io non posso farci nulla. Non posso neanche parlargli né avvicinarlo, non posso andargli vicino, toccarlo. Si tratterebbe qui di uno stato di disperazione? Il termine “disperato”: disperato e disperazione. Uno stato di disperazione lo considerereste disperato?</p>
<p class="q"><span class="q">Wilhelm: </span>A volte diciamo: “Voglio disperatamente la tal cosa”. In questa frase io proietto il mio desiderio di qualcosa.</p>
<p class="q"><span class="q">Jayakar: </span>C’è in essa l’impulso verso uno scopo. Nella disperazione non c’è alcun genere di impulso.</p>
<p class="q"><span class="q">Wilhelm: </span>Allora “disperazione” non è il termine appropriato.</p>
<p class="q"><span class="q">Jayakar: </span>La disperazione è un fattore molto importante nella vita.</p>
<p class="q"><span class="q">Balasundaram: </span>Si tratta anche di una mancanza di energia. Essere disperati non significa disperare per qualche motivo ma coincide col fatto di toccare il nadir dell’energia.</p>
<p class="q"><span class="q">Jayakar: </span>Quando vi immergete nel profondo, non potete separare il dolore dalla disperazione. Non penso che la distinzione abbia una validità sostanziale.</p>
<p class="q"><span class="q">S. Patwardhan: </span>Pupulji, all’inizio vi premeva di distinguere tra disperazione e dolore.</p>
<p class="q"><span class="q">Jayakar: </span>Mi rendo conto che andando avanti, approfondendo, la distinzione tra disperazione e dolore non esiste.</p>
<p class="k"><span class="k">Krishnamurti: </span>State chiedendo qual è la radice del dolore?</p>
<p class="q"><span class="q">Jayakar: </span>No, signore. Vedo che non mi è possibile separare il dolore dalla disperazione.</p>
<p class="q"><span class="q">Coats: </span>La disperazione è un sentimento di nullità.</p>
<p class="q"><span class="q">Wilhelm: </span>Ma la radice di questa parola deve avere qualche significato.</p>
<p class="q"><span class="q">Jayakar: </span>Può non averne affatto. Una parola può non corrispondere al suo significato. Signore, ci deve essere gente che si è presentata a voi in uno stato di disperazione. C’è la sofferenza della nullità, della disperazione.</p>
<p class="k"><span class="k">Krishnamurti: </span>Pupulji, stiamo forse dicendo che la disperazione ha rapporto col dolore, ha rapporto con quel senso di totale rinuncia ad ogni rapporto?</p>
<p class="q"><span class="q">Jayakar: </span>Sì, un’angoscia totale.</p>
<p class="k"><span class="k">Krishnamurti: </span>Un’angoscia totale, il sentimento assoluto di un completo isolamento, che significa non avere accesso o relazione con nulla al mondo. La disperazione ha rapporto col dolore, con l’isolamento, col ritiro?</p>
<p class="q"><span class="q">Coats: </span>C’è in essa un carattere definitivo, la fine di tutte le vostre speranze, di ogni aspettativa.</p>
<p class="k"><span class="k">Krishnamurti: </span>Qualcuno di voi, o altri ha mai raggiunto questo stadio? L’oscurità dell’anima, così la chiamano i Cristiani, la notte oscura dell’anima? La definireste così? È questa la disperazione? Quella ha una forza molto maggiore della disperazione.</p>
<p class="q"><span class="q">Jayakar: </span>Voi non potete dire a me a quale livello mi trovo.</p>
<p class="k"><span class="k">Krishnamurti: </span>Pupul, vogliamo cominciare così? Per prima cosa, serviamoci di una certa parola e delle sue implicazioni profonde, il significato della parola “dolore”. Cominciate da lì.</p>
<p class="q"><span class="q">Jayakar: </span>In misura diversa, tutti noi conosciamo il dolore.</p>
<p class="k"><span class="k">Krishnamurti: </span>La pena, un senso di impotenza, l’impressione di non avere via d’uscita. Sono queste le cause della disperazione?</p>
<p class="q"><span class="q">Jayakar: </span>La disperazione è questa. Perché fate obiezione?</p>
<p class="k"><span class="k">Krishnamurti: </span>Io non le chiamerei disperazione. Procediamo con calma. Tastiamo il terreno. Mio figlio è morto, e questo è quello che io chiamo dolore. L’ho perduto. Non lo rivedrò mai più. Ho vissuto con lui, abbiamo giocato insieme, tutto è perduto, e all’improvviso, da un momento all’altro mi rendo conto di quanto io sia tremendamente solo. Questo sentimento, questo profondo senso di solitudine, questa mancanza di un compagno lo chiamereste disperazione? Oppure la solitudine è quel senso di profonda consapevolezza di un’assoluta mancanza di rapporto con chiunque al mondo? Questo tipo di solitudine lo chiamereste disperazione?</p>
<p class="q"><span class="q">Jayakar: </span>State impiegando un termine per descrivere una situazione, per adattarlo a una certa situazione.</p>
<p class="k"><span class="k">Krishnamurti: </span>Voglio descrivere una situazione.</p>
<p class="q"><span class="q">Jayakar: </span>Potete usare la parola “dolore” come la parola “disperazione”, ma la situazione non cambia.</p>
<p class="k"><span class="k">Krishnamurti: </span>Di cosa si tratta, come trovare una via d’uscita, che cosa farne? </p>
<p class="q"><span class="q">Jayakar: </span>No, voi avete detto: “Rimanete con tutti voi stessi col dolore”. Il dolore è la somma globale dell’energia?</p>
<p class="k"><span class="k">Krishnamurti: </span>Non vi seguo.</p>
<p class="q"><span class="q">Jayakar: </span>Avete detto che nella profondità del dolore vi è la somma di ogni energia. Quello di cui parliamo deve essere della stessa natura.</p>
<p class="k"><span class="k">Krishnamurti: </span>Comprendo quello che state dicendo. Ieri sera K ha detto che il dolore è l’essenza di ogni energia. La totalità dell’energia vi si trova concentrata; credo che questo sia vero. Ora vediamo, questo è un fatto? È una realtà?</p>
<p class="q"><span class="q">Jayakar: </span>Stamattina io ho certamente provato quell’altra cosa che io chiamo disperazione. L’ho provata di certo, in modo totale, assoluto. Qualunque dichiarazione io facessi adesso mi allontanerebbe dal fatto.</p>
<p class="k"><span class="k">Krishnamurti: </span>Ecco, Pupul, credo che ci sto arrivando. Mio figlio è morto, e io mi rendo conto di quanto questo implichi. Si tratta di un fatto che non potrà mai essere mutato. La disperazione è forse il rifiuto di accettare il fatto reale? Io accetto totalmente, completamente il fatto che mio figlio è morto. Non cerco rimedi. Egli non è più. Rimango con questa realtà. Non la chiamo disperazione, dolore, non le dò alcun nome. Rimango con la realtà di fatto che egli è morto. Che cosa dite? Siete capaci di restare con questo fatto senza il minimo movimento di fuga da esso?</p>
<p class="q"><span class="q">Jayakar: </span>Anche il dolore o disperazione è un fatto inalterabile?</p>
<p class="k"><span class="k">Krishnamurti: </span>No... osserviamo con calma, con prudenza. Amavo mio figlio e all’improvviso se n’è andato. In conseguenza di ciò, vi è un tremendo senso di energia che si traduce in dolore. Non è così? La parola “dolore” serve a indicare questo fatto; rimane soltanto il fatto. Questa non è disperazione.</p>
<p>Lasciamola da parte. Voglio vedere che cosa realmente accade quando questa immensa crisi ha luogo, e la mente si rende conto che ogni tipo di fuga è una proiezione nel futuro, e rimane col fatto stesso senza movimento alcuno. Il fatto è inamovibile. Sono io capace, è la mente capace di rimanere con questo fatto immutabile senza allontanarsene? Parliamo in termini molto, molto semplici. Sono adirato, furibondo perché avendo dedicato la mia vita a qualcosa scopro che qualcuno l’ha tradito, e sono furente. Quel furore è tutta energia. Mi seguite? Non ho manipolato quell’energia. È una chiamata a raccolta di tutta la vostra energia che si esprime in un raptus di collera. Sono capace di restare fermo con quella collera furente? Senza trasporla, senza dare in escandescenze, senza razionalizzarla, ma semplicemente tenendola in me. È una cosa possibile? Che cosa accade? Non la chiamerei nemmeno disperazione.</p>
<p class="q"><span class="q">A. Patwardhan: </span>Direste che si tratta di uno stato di depressione?</p>
<p class="k"><span class="k">Krishnamurti: </span>No, no. Quella è una reazione. Con questa cosa io ci rimango. Questa cosa mi espone. Io non la chiamerò depressione. Vorrebbe dire che la sto manipolando.</p>
<p class="q"><span class="q">A. Patwardhan: </span>Sto dicendo che qua c’è il paziente, c’è un’infezione con febbre. Ora la febbre è il sintomo di quell’infezione. In tal modo io ho osservato il me stesso adirato senza tentare nulla per modificarlo.</p>
<p class="k"><span class="k">Krishnamurti: </span>No, Achyutji, non voglio dire che l’osservate. Voi siete quella collera, voi siete tutto quel furore e la totale energia di quel furore.</p>
<p class="q"><span class="q">A. Patwardhan: </span>Non c’è energia. Si accompagna a un senso di assoluta impotenza.</p>
<p class="k"><span class="k">Krishnamurti: </span>No, signore. Credo di capire di che cosa Pupulji sta parlando, e cioè questo: sono giunto alla consapevolezza di essere prigioniero di una rete che io stesso mi sono costruita, e sono incapace di muovermi, sono paralizzato. In questo caso, si tratta di disperazione?</p>
<p class="q"><span class="q">Coats: </span>Se una donna che non sa nuotare vede che suo figlio sta annegando in mare, penso che allora ci debba essere una disperazione profonda, perché la donna sa che lo si potrebbe salvare, ma ne è incapace lei stessa. Mi seguite?</p>
<p class="k"><span class="k">Krishnamurti: </span>Perfettamente, signore. Ma ho l’impressione che ci stiamo allontanando dal nostro punto. Stiamo descrivendo ora in modi diversi il significato della disperazione, il significato del dolore, il significato di tutto questo insieme.</p>
<p class="q"><span class="q">A. Patwardhan: </span>La condizione che avete descritta or ora e quella che Pupulji stava descrivendo sono diverse dalla collera. La collera è la reazione al comportamento di una persona esterna a noi. Qui si tratta di una reazione alla nostra situazione.</p>
<p class="k"><span class="k">Krishnamurti: </span>Non si tratta di una reazione, bensì della consapevolezza della propria inadeguatezza, e questa inadeguatezza al suo livello più profondo, non di superficie, è disperazione, non è così?</p>
<p class="q"><span class="q">Wilhelm: </span>Non si tratta di molto più di questo? Io contesto questa consapevolezza della mia inadeguatezza, perché è già presente il fatto che quella inadeguatezza io non la voglio accettare.</p>
<p class="q"><span class="q">Jayakar: </span>Come fate a saperlo?</p>
<p class="q"><span class="q">Wilhelm: </span>Mi è sembrato di dover concludere così da quanto stavate” dicendo.</p>
<p class="k"><span class="k">Krishnamurti: </span>Attento, Fritz, o lo sentite o non si tratta di un fatto reale. Potreste affermare, se mi consentite la domanda, di avere mai provato una sensazione di assoluta impotenza?</p>
<p class="q"><span class="q">Wilhelm: </span>Non mi ricordo. Non lo so.</p>
<p class="k"><span class="k">Krishnamurti: </span>Ma io vengo da voi e vi dico che ho provato questa assoluta impotenza e che voglio capirla, mi ribolle dentro, mi mette in uno stato di disperazione. Come affrontereste la cosa? In che modo mi aiutereste a superarla?</p>
<p class="q"><span class="q">Wilhelm: </span>Conosco qualcosa di molto simile a quanto dite, per esempio la maggior parte delle cose della vita io non riesco a comprenderle, e il mio cervello è del tutto inadeguato a capire. Così, se è questo che intendete con inadeguatezza, di questa io sono cosciente.</p>
<p class="k"><span class="k">Krishnamurti: </span>Signore, mi rendo conto di essere insufficiente, ne sono consapevole. Allora cerco di rimediare con svariati espedienti. Vedo che sto tentando di colmare l’insufficienza, e mentre vado aggiungendo mi accorgo che c’è ancora un vuoto, una mancanza. Sono arrivato al punto di accorgermi che nonostante tutti i miei sforzi quell’insufficienza non potrà mai essere cancellata, colmata. Questo è vero dolore o disperazione. Non è vero, Pupulji? Guardate, c’è un punto a cui voglio arrivare. Posso andare avanti? Mio figlio è morto. Non sono soltanto disperato, ma mi trovo in un profondo stato di shock, un profondo sentimento di perdita che chiamo dolore. La mia risposta istintiva è di fuggire, di farmene una ragione, di agire su di esso. Ora, mi rendo conto dell’inutilità di tutto questo, e rinuncio ad agire. Non lo chiamerò dolore, non lo chiamerò disperazione, non lo chiamerò collera, ma vedo che il fatto è l’unica cosa che esista; nient’altro. Tutto il resto è nonfatto. Vediamo dunque, che cosa accade? E qui che voglio arrivare. Se quella è disperazione, se le restate insieme senza nominarla, senza riconoscerla, se le restate insieme completamente senza alcun movimento del pensiero, che cosa avviene? Questo è quanto ci prepariamo a discutere.</p>
<p class="q"><span class="q">Burnier: </span>È molto difficile, perché il pensiero dice “non ti allontanare”, ma questo è ancora pensiero.</p>
<p class="k"><span class="k">Krishnamurti: </span>No, questo è un gioco intellettuale. Non ha validità alcuna. Vengo a trovarmi di fronte un fatto immutabile, e mi ci accosto col desiderio disperato di allontanarlo da me, qualunque sia il motivo – amore, affetto, qualunque sia la ragione, e io combatto contro di esso, ma il fatto non può essere cambiato. Sono capace di far fronte al fatto senza provare sentimenti di speranza, di disperazione, tutta quella struttura verbale, e di dire semplicemente: “Si, sono quello che sono”? Se riesco ad attenermi a questo punto, credo che avvenga un qualche cosa di esplosivo.</p>
<p class="q"><span class="q">A. Patwardhan: </span>Signore, prima che questo accada, si richiede una qualche purificazione. A mio vedere, è richiesta una purificazione del cuore.</p>
<p class="k"><span class="k">Krishnamurti: </span>Io non la chiamerei purificazione. Vedete, Achyutji, voi sapete cos’è il dolore, non è vero? Siete capace di rimanere con esso senza muovervi? Cosa avviene quando non c’è movimento? Adesso ci sono – quando mio figlio muore, questo è un fatto immutabile, irrevocabile; e quando io rimango con esso, che di nuovo è un fatto immutabile, irriconciliabile, i due fatti si incontrano.</p>
<p class="q"><span class="q">Jayakar: </span>Nella profondità del dolore che non ha cause conosciute, non c’è nulla a cui reagire, non c’è un evento al quale reagire. </p>
<p class="k"><span class="k">Krishnamurti: </span>Nessun processo analitico è possibile, lo capisco.</p>
<p class="q"><span class="q">Jayakar: </span>In un certo senso, il pensiero vi si trova paralizzato.</p>
<p class="k"><span class="k">Krishnamurti: </span>Si, è proprio così. C’è il fatto immutabile che mio figlio è morto e che io non abbia via di scampo: anche questo è un altro fatto. Così, quando questi due fatti si incontrano, che cosa accade?</p>
<p class="q"><span class="q">Jayakar: </span>Come dicevo, il passato non continua ad essere lì per un qualche atto della volontà.</p>
<p class="k"><span class="k">Krishnamurti: </span>Capisco.</p>
<p class="q"><span class="q">Jayakar: </span>Dopo di ciò che cosa è dunque possibile?</p>
<p class="q"><span class="q">Coats: </span>La nostra mancanza di consapevolezza non potrà ammettere la presenza di due fatti.</p>
<p class="k"><span class="k">Krishnamurti: </span>È proprio questo che voglio scoprire. Qualcosa deve succedere. Io mi domando se esistano due fatti o un fatto soltanto. Il fatto che mio figlio è morto e il fatto che non devo allontanarmene. Quest’ultimo non è un fatto. È un’idea, e pertanto non è un fatto. C’è soltanto un fatto. Mio figlio è morto. Questo è un fatto assoluto, immutabile. È una realtà. E io dico a me stesso, non devo fuggire, devo aderirvi completamente. E dico che questo è un fatto. Metto in dubbio che si tratti di un fatto. È un’idea. Non è un fatto allo stesso modo che è un fatto che mio figlio sia morto. Egli non è più. C’è un fatto soltanto. Quando separate il fatto dalla vostra persona e dite: “devo aderirvi con tutta la mia attenzione”, questo è un nonfatto. Il fatto è l’altro.</p>
<p class="q"><span class="q">S. Patwardhan: </span>Ma il mio movimento è un fatto. Non è così?</p>
<p class="k"><span class="k">Krishnamurti: </span>È un fatto oppure un’idea?</p>
<p class="q"><span class="q">S. Patwardhan: </span>Il rifiuto di rimanere lì, l’allontanamento da quell’energia della collera, o l’allontanamento dall’energia della sofferenza, non sono un fatto?</p>
<p class="k"><span class="k">Krishnamurti: </span>Certamente sì. Vi ricordate la nostra discussione dell’altrogiorno – un’astrazione può essere un fatto. Ho la convinzione di essere Gesù. Questo è un fatto, come il fatto che io creda di “essere un uomo buono”. Entrambi sono fatti; entrambi sono originati dal pensiero. Tutto qui. Il dolore non ha la sua causa nel pensiero, ma in una realtà che si è tradotta in dolore.</p>
<p class="q"><span class="q">S. Patwardhan: </span>Il dolore non è causato dal pensiero?</p>
<p class="k"><span class="k">Krishnamurti: </span>Un momento, un momento, procedete con calma. Non ho alcuna certezza. Come dissi già, questo è un dialogo, una discussione. Io affermo qualcosa. Voi me lo dovete smontare.</p>
<p class="q"><span class="q">S. Patwardhan: </span>Ci sono diversi generi di dolore.</p>
<p class="k"><span class="k">Krishnamurti: </span>No, no. Mio figlio è morto, questo è un fatto.</p>
<p class="q"><span class="q">Burnier: </span>E il problema è di affrontare il fatto che egli non c’è più. </p>
<p class="q"><span class="q">Coats: </span>Il dolore non è un fatto?</p>
<p class="k"><span class="k">Krishnamurti: </span>Mio figlio è morto. Questo è un fatto. E questo fatto rivela la natura del mio rapporto con lui, il mio impegno con lui, il mio attaccamento a lui, ecc. che sono tutti dei nonfatti.</p>
<p class="q"><span class="q">Jayakar: </span>Signore, questo viene dopo. Quando mio figlio muore, c’è una cosa soltanto.</p>
<p class="k"><span class="k">Krishnamurti: </span>È proprio quello che vado dicendo.</p>
<p class="q"><span class="q">Jayakar: </span>In realtà, se vostro figlio è morto, è possibile che in quel momento la mente possa allontanarsi?</p>
<p class="k"><span class="k">Krishnamurti: </span>Per il momento è paralizzata, completamente paralizzata. </p>
<p class="q"><span class="q">Jayakar: </span>Questo avviene sul momento.</p>
<p class="k"><span class="k">Krishnamurti: </span>No, fate attenzione, mio figlio è morto, e io resto paralizzato da questo evento; mi trovo in uno stato di shock sia dal punto di vista psicologico che da quello fisiologico. Questo shock lentamente svanisce.</p>
<p class="q"><span class="q">Jayakar: </span>In un certo senso, l’intensità di quello stato si è già dissolta. </p>
<p class="k"><span class="k">Krishnamurti: </span>No. Lo shock non è rendersi conto del fatto. È uno shock fisico. Qualcuno mi ha colpito sulla testa.</p>
<p class="q"><span class="q">Jayakar: </span>C’è uno shock.</p>
<p class="k"><span class="k">Krishnamurti: </span>Tutto qui. Si è prodotta una paralisi, per qualche giorno, per qualche ora, per pochi minuti. Quando avviene uno shock, la mia coscienza non lavora.</p>
<p class="q"><span class="q">Jayakar: </span>Qualcosa lavora.</p>
<p class="k"><span class="k">Krishnamurti: </span>No, ci sono soltanto lacrime. È paralizzata. Questa è una delle condizioni. Ma non è uno stato permanente. È uno stato transitorio dal quale poi emèrgerò.</p>
<p class="q"><span class="q">Jayakar: </span>Ma nel momento che comincio a uscirne...</p>
<p class="k"><span class="k">Krishnamurti: </span>No, è durante lo shock che mi trovo faccia a faccia con la realtà. </p>
<p class="q"><span class="q">Jayakar: </span>In che modo affrontate la realtà?</p>
<p class="k"><span class="k">Krishnamurti: </span>Vediamo un poco. Mio fratello o mia sorella muore, e in quel momento, un momento che potrà durare qualche giorno o qualche ora, si ha un tremendo shock psicosomatico. Non c’è nessuna attività della mente, nessuna attività della coscienza. È come essere paralizzati. Non si tratta di uno stato.</p>
<p class="q"><span class="q">Jayakar: </span>È il dolore, questa è l’energia del dolore.</p>
<p class="k"><span class="k">Krishnamurti: </span>Quell’energia è stata di gran lunga troppo forte.</p>
<p class="q"><span class="q">Jayakar: </span>Un qualunque moto di allontanamento disperde quell’energia?</p>
<p class="k"><span class="k">Krishnamurti: </span>No, ma il corpo non può rimanere psicosomaticamente in uno stato di shock.</p>
<p class="q"><span class="q">Jayakar: </span>Allora, come affronta il dolore?</p>
<p class="k"><span class="k">Krishnamurti: </span>Ci sto arrivando. È come un uomo paralizzato che desideri parlare. Non può farlo.</p>
<p class="q"><span class="q">Jayakar: </span>Cosa succede quando lo shock ha termine?</p>
<p class="k"><span class="k">Krishnamurti: </span>Vi risvegliate al fatto, al fatto che vostro figlio è morto. È allora che ha inizio il pensiero, che ha inizio l’intero movimento del pensiero. Ci sono le lacrime. Dico: “Vorrei essermi comportato bene, vorrei non aver detto quelle ultime parole crudeli nel momento estremo”. Poi, cominciate a fuggire da tutto ciò – “Vorrei tanto incontrare mio fratello nella mia prossima esistenza, nel luogo astrale”. Io fuggo. Voglio dire che se non cercate scampo e non osservate il fatto come diverso da voi stessi, in quel caso l’osservatore è l’osservato.</p>
<p class="q"><span class="q">Jayakar: </span>Tutto si condensa in quello stato iniziale di shock.</p>
<p class="k"><span class="k">Krishnamurti: </span>Me lo domando, Pupul. Approfondite un po’ di più. È uno shock che il corpo e la psiche sono incapaci di sopportare, c’è in atto una paralisi.</p>
<p class="q"><span class="q">Jayakar: </span>Ma se c’è energia?</p>
<p class="k"><span class="k">Krishnamurti: </span>È troppo forte. È di gran lunga troppo forte. Questo è un fatto. </p>
<p class="q"><span class="q">Jayakar: </span>Signore, procediamo adagio.</p>
<p class="k"><span class="k">Krishnamurti: </span>Allora forse non parliamo della stessa cosa.</p>
<p class="q"><span class="q">Jayakar: </span>È al momento della morte che si ha di questa una consapevolezza totale. Dopo si disperde.</p>
<p class="k"><span class="k">Krishnamurti: </span>No, Pupul, vorreste metterla così? Lasciate da parte la morte per il momento.</p>
<p class="q"><span class="q">Jayakar: </span>Ma anche quella è un fatto assoluto.</p>
<p class="k"><span class="k">Krishnamurti: </span>Un momento, ci sto arrivando. Quando la morte ha luogo, il tremendo shock ci ha svuotati di tutto. Non è come di fronte a una montagna, a un panorama meraviglioso. Le due cose sono completamente diverse.</p>
<p class="q"><span class="q">Jayakar: </span>Dipende, signore, dalle condizioni della mente.</p>
<p class="k"><span class="k">Krishnamurti: </span>Dipende dalla condizione del rapporto.</p>
<p class="q"><span class="q">Jayakar: </span>E dallo stato della mente quando la morte ha effettivamente luogo.</p>
<p class="k"><span class="k">Krishnamurti: </span>Sì. Allora, di cosa stiamo discutendo? Qual è il tema del nostro dialogo?</p>
<p class="q"><span class="q">Jayakar: </span>Stiamo cercando di scoprire cos’è questo quoziente massimo di energia che nasce dalla disperazione, dalla morte, dal dolore; qual è l’alchimia chimica che trasforma l’energia che in apparenza è distruttiva e dannosa in quello che voi chiamate passione. Se si permette al dolore e alla disperazione di corroderci, che del resto è un processo naturale, ecco allora presentarsi un nuovo elemento.</p>
<p class="k"><span class="k">Krishnamurti: </span>Quando l’energia non viene dispersa attraverso le parole, quando l’energia dello shock dovuto a un qualche evento importante non è dispersa, quell’energia senza causa prende un significato completamente diverso.</p>
<p class="q"><span class="q">Jayakar: </span>Se permettete la domanda, questo fatto di sopportarla con la coscienza...</p>
<p class="k"><span class="k">Krishnamurti: </span>Non è nella coscienza.</p>
<p class="q"><span class="q">Jayakar: </span>Non è nella coscienza?</p>
<p class="k"><span class="k">Krishnamurti: </span>Non è nella coscienza. Se la trattenete nella coscienza, fa parte del pensiero. La vostra coscienza è tenuta insieme dal pensiero. </p>
<p class="q"><span class="q">S. Patwardhan: </span>È sorta nella coscienza.</p>
<p class="k"><span class="k">Krishnamurti: </span>No.</p>
<p class="q"><span class="q">S. Patwardhan: </span>Allora, di cosa si tratta?</p>
<p class="k"><span class="k">Krishnamurti: </span>Del fatto di trattenerla, di non fuggirne lontano, di rimanervi assieme.</p>
<p class="q"><span class="q">Jayakar: </span>Qual è l’entità che resta immobile?</p>
<p class="k"><span class="k">Krishnamurti: </span>Non c’è un’entità.</p>
<p class="q"><span class="q">Jayakar: </span>Allora che cos’è?</p>
<p class="k"><span class="k">Krishnamurti: </span>L’entità esiste quando c’è allontanamento dal fatto. </p>
<p class="q"><span class="q">Jayakar: </span>In che modo ha termine l’entità?</p>
<p class="k"><span class="k">Krishnamurti: </span>Sentite, Pupul, rendiamo la cosa molto semplice, chiara. </p>
<p class="q"><span class="q">Jayakar: </span>È molto importante.</p>
<p class="k"><span class="k">Krishnamurti: </span>Sono d’accordo, è molto interessante. C’è uno shock. La percezione dello shock è svanita, c’è il dolore. La parola stessa “dolore” è una distrazione. La fuga è una distrazione che allontana dal fatto. Rimanere del tutto presenti con quel fatto significa che non c’è interferenza del movimento del pensiero; pertanto, voi adesso non lo trattenete consapevolmente. Lo ripeto. La coscienza è tenuta insieme dal pensiero. Il contenuto crea il pensiero. L’evento della morte di mio figlio non è pensiero, ma quando gli dò forma di pensiero, esso è nell’ambito della mia coscienza. Questo è molto importante. Ho scoperto qualcosa.</p>
<p class="q"><span class="q">Jayakar: </span>È la forza stessa di quell’energia che riduce il pensiero al completo silenzio?</p>
<p class="k"><span class="k">Krishnamurti: </span>Mettetela pure così se volete. Il pensiero non può raggiungerla. Ma il nostro condizionamento, la nostra tradizione, la nostra educazione la manipolano, la cambiano, la modificano, la razionalizzano, la sfuggono, e tutto questo è l’attività della coscienza.</p>
<p class="q"><span class="q">Burnier: </span>Il nodo della questione sembrerebbe risiedere nel fatto di dare dei nomi alle forme che essa prende, e questo è il germe da cui si sviluppa tutta la restante dispersione.</p>
<p class="k"><span class="k">Krishnamurti: </span>È molto interessante. Non riesco a ricordare il momento in cui mio fratello morì. Ma da quanto mi hanno detto Shivarao e altri, sembra che ci sia stato un periodo di shock, e quando K ne è uscito fuori, egli è rimasto con quell’evento; non è andato dalla dottoressa Besant per chiederle aiuto. In tal modo, io sono ora in grado di vedere come accade lo shock; quando lo shock è superato, vi affacciate al fatto che un avvenimento tremendo ha avuto luogo: la morte; non la mia o la vostra, quella di mio o di vostro fratello, ma ha avuto luogo la morte, che è un avvenimento straordinario come lo è la nascita. Ora, siamo capaci di guardarla, di osservarla senza che intervenga la coscienza sotto forma di pensiero?</p>
<p class="q"><span class="q">Jayakar: </span>Ritorniamo al dolore. Voi avete detto: “Il dolore non nasce dal pensiero”.</p>
<p class="k"><span class="k">Krishnamurti: </span>Sì. Il dolore non nasce dal pensiero. Voi che cosa ne dite?</p>
<p class="q"><span class="q">Jayakar: </span>Quando c’è la morte del dolore, il pensiero non esiste.</p>
<p class="k"><span class="k">Krishnamurti: </span>Un momento, Pupul, un momento. Il dolore non è figlio del pensiero. Questo è quanto K ha detto. Perché? La parola “dolore” è pensiero. La parola non è la cosa stessa, perciò quel sentimento di dolore non è la parola. Quando viene impiegata la parola, diventa pensiero.</p>
<p class="q"><span class="q">Coats: </span>Stiamo parlando di una situazione in cui si è prodotto uno shock. Il parossismo di quell’energia, il ritorno alla coscienza è il dolore. </p>
<p class="k"><span class="k">Krishnamurti: </span>L’ho nominato come dolore.</p>
<p class="q"><span class="q">Coats: </span>È il ritorno allo stato di sofferenza.</p>
<p class="k"><span class="k">Krishnamurti: </span>No. C’è lo shock. Poi c’è l’allontanamento da quello shock. </p>
<p class="q"><span class="q">Jayakar: </span>Se il dolore viene spogliato della parola...</p>
<p class="k"><span class="k">Krishnamurti: </span>Naturalmente. È per questo che voglio essere molto chiaro. La parola non è la cosa stessa, perciò quel sentimento di dolore non è la parola. Se non c’è la parola, non c’è il pensiero.</p>
<p class="q"><span class="q">Jayakar: </span>Il dolore è un fatto; anche se si elimina la parola, il contenuto rimane.</p>
<p class="k"><span class="k">Krishnamurti: </span>Certamente. Allora, è possibile non nominarlo? Nel momento stesso che lo nominate, lo portate nell’ambito della coscienza.</p>
<p class="q"><span class="q">S. Patwardhan: </span>Prima che venga nominata, la condizione reale non fa dunque parte della coscienza? La parola è “dolore”: nel momento che le date il nome di “dolore”, essa è una cosa diversa. Il “quel che è” che non viene nominato fa parte della coscienza?</p>
<p class="k"><span class="k">Krishnamurti: </span>Abbiamo detto che la coscienza è il suo contenuto. Il suo contenuto è messo assieme dal pensiero. Ha luogo un evento per il quale lo shock dell’energia caccia via la coscienza per un secondo o per giorni o per mesi o quel che sia. Allora, con lo svanire dello shock, cominciate a dare un nome a quella condizione. Quindi la portate nell’ambito della coscienza. Ma nel momento in cui avviene non fa parte della coscienza.</p>

<h1>12. La registrazione: un’attività dei millenni</h1>
<p class="q"><span class="q">Jayakar: </span>Krishnaji, avete parlato della capacità di trattenere nella coscienza i sentimenti della collera, della paura o di qualsiasi altra emozione forte senza dare loro un nome. Vogliamo esplorare questo tema? L’eliminazione, che si tratti di dolore, ira, paura o di un altro qualunque dei nostri lati d’ombra, è resa possibile soltanto nel caso che si realizzi quello di cui voi avete parlato. Possiamo raggiungere quella passione del sentimento che rimette in questione tutti questi termini, come paura, ira, ecc.? Si può trattenerla nella coscienza?</p>
<p class="k"><span class="k">Krishnamurti: </span>Cosa significa tenere in sé il sentimento della collera, qualunque cosa “è”, senza la parola corrispondente? È questo possibile? </p>
<p class="q"><span class="q">Jayakar: </span>Ed esiste qualcosa senza la parola?</p>
<p class="k"><span class="k">Krishnamurti: </span>Andate avanti.</p>
<p class="q"><span class="q">Wilhelm: </span>Se si elimina la parola “paura”, la paura esiste ancora? E qual è la natura dell’energia nel corpo o nell’intero essere se non la si nomina?</p>
<p class="q"><span class="q">A. Patwardhan: </span>La chiarezza per noi consiste nel dare nomi. Quando vogliamo scandagliare una forte emozione, un disturbo, vogliamo sapere esattamente cos’è, non vogliamo in alcun modo ingannarci. Invariabilmente, prima che siamo giunti ad averne una comprensione completa, l’abbiamo nominato. Così, l’atto di nominare è allo stesso tempo il nostro strumento di chiarificazione e una causa di confusione.</p>
<p class="k"><span class="k">Krishnamurti: </span>La parola è diversa dal fatto, da “ciò che è”? La parola “porta” è differente dalla porta? La parola “porta” non è la realtà. Così, la parola non è la cosa.</p>
<p class="q"><span class="q">S. Patwardhan: </span>Sorge allora la domanda se si possa mai indicare la realtà.</p>
<p class="k"><span class="k">Krishnamurti: </span>Lo scopriremo. Esamineremo il problema senza fretta.</p>
<p class="q"><span class="q">Burnier: </span>C’è differenza tra queste asserzioni: “La parola “porta” non è la porta” e “La “paura” non è la paura”? Le due cose sembrano diverse.</p>
<p class="k"><span class="k">Krishnamurti: </span>La parola “porta” non è la realtà. Il nome K non è la realtà; la forma non è la realtà. Così, la parola non è la cosa stessa. La “porta”, la parola, è differente dalla realtà. Stiamo cercando di scoprire se la parola “paura” è diversa dalla realtà. La realtà rappresenta la parola e senza la parola esiste la realtà?</p>
<p class="q"><span class="q">S. Patwardhan: </span>Cos’è il sentimento della paura senza la parola?</p>
<p class="k"><span class="k">Krishnamurti: </span>Procediamo con molta, molta cautela. Voglio rendere questo punto perfettamente chiaro a me stesso. Esiste la parola “paura”, ora la parola “paura” è diversa dalla realtà, dall’emozione, dal sentimento della paura, e senza la parola quel sentimento esiste?</p>
<p class="q"><span class="q">Burnier: </span>La parola è pensiero.</p>
<p class="k"><span class="k">Krishnamurti: </span>Così, la parola è il mezzo attraverso il quale il pensiero si esprime. Il pensiero può esprimersi senza la parola? Certo che può; un gesto, uno sguardo, un cenno del capo, e così via. Senza la parola, il pensiero può esprimersi in modo molto, molto limitato. Quando volete esprimere qualcosa di molto complesso attraverso il pensiero, la parola è necessaria. Ma la parola non è il pensiero reale, la condizione reale.</p>
<p class="q"><span class="q">A. Patwardhan: </span>Faccio un’obiezione: noi percepiamo con i sensi. Quel processo ha termine quando si designa con nomi. Questo dà il via al processo terziario. Col nominare, nel mio cervello ha inizio una quantità di complicazioni. Ora, io me ne accorgo e cancello la parola, il nome. Quando ho cancellato il nome, non ho cancellato l’emozione.</p>
<p class="k"><span class="k">Krishnamurti: </span>Non ne sono del tutto sicuro, Achvutji. Pupulji sta chiedendo qual è la facoltà della mente che riesce a trattenere quell’emozione senza la parola, senza movimento di sorta, è così?</p>
<p class="q"><span class="q">Burnier: </span>Ma non siamo in dubbio sul fatto che il sentimento possa insorgere senza la parola?</p>
<p class="k"><span class="k">Krishnamurti: </span>Questo è tutto.</p>
<p class="q"><span class="q">Jayakar: </span>Se così posso dire, molte cose nella coscienza nascono prima della parola.</p>
<p class="q"><span class="q">Herzherger: </span>La paura primordiale; ma può sostenersi senza la parola? </p>
<p class="q"><span class="q">Jayakar: </span>Io non sto parlando del sostenersi. Ma ci sono svariate cose, la tenerezza, la gioia per esempio.</p>
<p class="k"><span class="k">Krishnamurti: </span>Riuscite a osservare qualcosa senza la parola? Riuscite, per il momento, a osservare me, la mia forma, senza la parola? </p>
<p class="q"><span class="q">Jayakar: </span>Sì.</p>
<p class="k"><span class="k">Krishnamurti: </span>Ci riuscite. Dunque, state già osservando la forma, avete soppresso la parola “K” e state osservando la forma.</p>
<p class="q"><span class="q">Jayakar: </span>Stiamo osservando. Non dico che stiamo osservando la forma. </p>
<p class="k"><span class="k">Krishnamurti: </span>Allora, che cosa state osservando?</p>
<p class="q"><span class="q">Jayakar: </span>Vedete, signore, nel momento stesso che uno dice: “Sto osservando la forma”, deve esserci l’atto di nominare.</p>
<p class="k"><span class="k">Krishnamurti: </span>Ci deve essere un nome.</p>
<p class="q"><span class="q">Jayakar: </span>Ci deve essere l’atto di nominare.</p>
<p class="k"><span class="k">Krishnamurti: </span>No.</p>
<p class="q"><span class="q">Jayakar: </span>Signore ascoltate, vi prego. Quando dico che c’è soltanto l’osservare, la forma allora è parte dell’intero campo d’osservazione. Sto osservando, non soltanto voi, sto osservando.</p>
<p class="k"><span class="k">Krishnamurti: </span>Ho detto, sopprimete la parola “K”, e osservate la forma. Questo è tutto. È ovvio che state osservando. Ma io lo sto limitando soltanto alla forma. State osservando la forma?</p>
<p class="q"><span class="q">Jayakar: </span>Si. Sto osservando la forma.</p>
<p class="k"><span class="k">Krishnamurti: </span>Dove volete arrivare?</p>
<p class="q"><span class="q">Jayakar: </span>Sto cercando di capire se la parola precede l’osservazione.</p>
<p class="k"><span class="k">Krishnamurti: </span>Pupul, siamo semplici. C’è la paura. Voglio scoprire se la parola ha creato quella paura. La parola è il segno di riconoscimento di quella cosa che ho chiamato paura, perché quella paura è andata avanti per molti anni, e io l’ho riconosciuta attraverso la parola. Dieci anni fa ho avuto paura, quella paura è registrata nel mio cervello insieme alla parola. Alla parola è associata la paura. Oggi mi riaccade di avere paura, e immediatamente il processo di riconoscimento, rappresentato dalla parola, si mette in moto, e così via. In tal modo, la parola mi suscita un’emozione che avevo provato in precedenza. La parola stimola l’emozione, ha stabilizzato l’emozione.</p>
<p class="q"><span class="q">Burnier: </span>Sì. L’appoggia.</p>
<p class="k"><span class="k">Krishnamurti: </span>La mantiene. La parola mantiene l’emozione riconoscendola, ricordandola, e così via. Ora, io chiedo se può esservi paura senza la parola. La parola è un processo di riconoscimento. Fritz, osservate. Siete spaventato. Come fate a sapere che siete spaventato?</p>
<p class="q"><span class="q">Wilhelm: </span>Dandogli un nome.</p>
<p class="k"><span class="k">Krishnamurti: </span>Via, come fate a saperlo?</p>
<p class="q"><span class="q">Wilhelm: </span>Altre volte ho avuto paura, così conosco quell’emozione. Perciò, quando si ripresenta la riconosco.</p>
<p class="k"><span class="k">Krishnamurti: </span>Se la riconoscete, si tratta di un processo verbale; se non la riconoscete, che cosa provate?</p>
<p class="q"><span class="q">Wilhelm: </span>Non c’è paura. Il corpo è carico di energia.</p>
<p class="k"><span class="k">Krishnamurti: </span>No, signore, non usate la parola “energia” perché finiremmo in un campo diverso. C’è la paura. Nominandola l’ho riconosciuta. Nominandola, l’ho collocata in una categoria e il cervello la ricorda, la registra, la trattiene. Se mancasse ogni riconoscimento, ogni attività verbale, la paura esisterebbe ancora?</p>
<p class="q"><span class="q">Jayakar: </span>C’è uno stato di allarme.</p>
<p class="k"><span class="k">Krishnamurti: </span>Sto usando la parola “paura”. Attenetevi a questa.</p>
<p class="q"><span class="q">Jayakar: </span>Se mi consentite, la paura non è una cosa così semplice da dire che non nominandola essa non esista...</p>
<p class="k"><span class="k">Krishnamurti: </span>Non sto, infatti, dicendo questo. Naturalmente, essa implica una notevole complessità.</p>
<p class="q"><span class="q">Jayakar: </span>È un’esperienza terribile.</p>
<p class="q"><span class="q">S. Patwardhan: </span>Psicologicamente, qualcosa accade anche prima che abbia luogo l’atto del nominare.</p>
<p class="q"><span class="q">Jayakar: </span>Ci sono paure estremamente profonde.</p>
<p class="q"><span class="q">S. Patwardhan: </span>Se accettiamo unicamente il punto di vista che la parola crei la paura, ciò significa che la paura manca affatto di contenuto.</p>
<p class="k"><span class="k">Krishnamurti: </span>Non dico questo. Esiste un processo di riconoscimento. Se questo processo di riconoscimento non esistesse, se ciò fosse in qualche modo possibile, allora che cosa sarebbe la paura? Non sto dicendo che non esiste. Sto facendo una domanda. Se non c’è alcun processo di registrazione, di incisione, rappresentato dall’attività della memoria, che cos’è questa cosa che chiamiamo paura?</p>
<p class="q"><span class="q">Jayakar: </span>Sopprimete la parola “paura”, e osservate che cosa rimane. Qualunque altra parola io impieghi si attaglierà altrettanto bene che la parola “paura”.</p>
<p class="k"><span class="k">Krishnamurti: </span>Io affronto il problema da un angolo completamente diverso. Voi mi insultate perché esiste in me un’immagine. All’istante ha luogo una registrazione. Io chiedo: È possibile che quando m’insultate quel processo di registrazione giunga a un termine, così che non si produca registrazione alcuna?</p>
<p class="q"><span class="q">S. Patwardhan: </span>Questo non lo comprendo. Quello è un processo del tutto diverso.</p>
<p class="k"><span class="k">Krishnamurti: </span>È esattamente la stessa cosa. La paura insorge perché ho paura del passato. Il passato è registrato, e quell’episodio nel passato risveglia il sentimento di paura. Quella paura è stata registrata. È possibile osservare la nuova emozione, qualunque essa sia, senza riattivare il passato? Mi avete capito?</p>
<p class="q"><span class="q">Herzherger: </span>C’è un senso di riconoscimento prima ancora che uno la chiami effettivamente paura.</p>
<p class="k"><span class="k">Krishnamurti: </span>No, attenti. Procediamo con calma. Voi mi insultate. Io insulto voi. Cosa accade? “Voi registrate il fatto, non è così?</p>
<p class="q"><span class="q">Herzherger: </span>Lo registro quando lo riconosco inizialmente. Questo stesso fatto crea un impulso.</p>
<p class="k"><span class="k">Krishnamurti: </span>Perciò, fermate quell’impulso. È possibile arrestare quell’impulso? Sentite Radhika, mettiamo la cosa in termini molto più semplici. Siete rimasta ferita. Non è così? Siete rimasta ferita dall’infanzia per motivi diversi, e questo si è inciso profondamente nella mente, nel cervello. La reazione istintiva è di non lasciarvi più ferire. Così vi costruite un muro, vi ritirate. Ora, senza costruire il muro, vi è possibile sapere che siete rimasta ferita, riuscite ad esserne consapevole e a non registrare un processo di sofferenza una volta che si ripresenti il fatto?</p>
<p class="q"><span class="q">Wilhelm: </span>Che cosa intendete con la parola “registrare”?</p>
<p class="k"><span class="k">Krishnamurti: </span>Il nostro cervello è un registratore. Registra tutto il tempo, ciò che piace e dispiace, il piacere e la sofferenza. Esso lavora, lavora. Io vi dico qualcosa di sgradevole e il cervello se ne incarica all’istante, lo registra. Ora io dico:. “Siete capaci di bloccare quell’atto di registrazione, benché abbia già registrato? E la prossima volta che vi sia offesa, non registrarla affatto?”. Capite di cosa sto parlando? In primo luogo, afferrate la domanda. La domanda vi è chiara?</p>
<p class="q"><span class="q">Wilhelm: </span>Vuol dire di non formarsene immediatamente un’immagine.</p>
<p class="k"><span class="k">Krishnamurti: </span>No, no. Non fate intervenire l’immagine per il momento. Rende la cosa ancora più complessa. Riuscite a riconoscere la parola senza registrarla? Mi voglio tenere su un piano molto, molto semplice. In primo luogo, capite questo fatto. Il cervello registra tutto il tempo. Voi mi date dell’imbecille, questo evento per diversi motivi viene registrato. Questo è un fatto. La prossima domanda è questa: È possibile che detta registrazione abbia termine? In caso contrario la mente, il cervello non godono di alcun senso di libertà.</p>
<p class="q"><span class="q">Jayakar: </span>Il cervello è una cosa viva. Deve registrare. La registrazione è un conto, ma troncare l’impulso è il movimento che allontana dalla registrazione.</p>
<p class="k"><span class="k">Krishnamurti: </span>È proprio di questo che sto parlando.</p>
<p class="q"><span class="q">S. Patwardhan: </span>Non parlate di due cose diverse: da un lato, dell’arresto dell’impulso, dall’altro dell’arresto della registrazione in toto?</p>
<p class="k"><span class="k">Krishnamurti: </span>In primo luogo, dovete capire di cosa sto parlando. Solo allora potete fare domande. Soltanto allora potete chiarirvi il problema.</p>
<p class="q"><span class="q">Jayakar: </span>Quando dite di non registrare, questo significa che le cellule cerebrali si arrestano?</p>
<p class="k"><span class="k">Krishnamurti: </span>Vedete, Pupulji, questo è molto importante, perché, se non esiste la possibilità di interrompere la registrazione ,il cervello diventa meccanico.</p>
<p class="q"><span class="q">A. Patwardhan: </span>Su questo punto ho qualche riserva, perché state semplificando troppo il problema. In realtà, il nostro modo di percepire qualcosa opera senza che noi sappiamo se ci sia preferenza o avversione, e la paura fa parte dello stesso ciclo. Nasce dal passato, e non ha rapporto diretto con quanto percepisco. Ma è quello che percepisce.</p>
<p class="k"><span class="k">Krishnamurti: </span>Dal momento che il cervello registra tutto il tempo, esso si sposta da una conoscenza all’altra. Ora io metto in dubbio la validità di questa parola. Vedo che la conoscenza è limitata, frammentaria e così via, e mi domando se la registrazione non possa giungere a un arresto.</p>
<p class="q"><span class="q">Mehta: </span>Il cervello è in grado di rispondere a un simile quesito?</p>
<p class="k"><span class="k">Krishnamurti: </span>Penso di sì, nel senso che il cervello può diventare consapevole della propria attività registrante.</p>
<p class="q"><span class="q">Jayakar: </span>Vi sono paure alle quali è possibile far fronte in quel modo. Ma la paura è stata l’urlo di dolore dell’umanità per millenni. E noi siamo quell’urlo.</p>
<p class="k"><span class="k">Krishnamurti: </span>Lo so. Un momento. Quell’urlo di dolore è la paura. Il cervello ha registrato per millenni. Perciò, l’atto di registrare ne è diventato parte. Il cervello è diventato meccanico. Io dico: È possibile che questo processo meccanico si arresti? Questo è tutto. Se non può essere interrotto diventa soltanto una macchina, ciò che in effetti è. Tutto questo fa parte della tradizione, della ripetizione, della registrazione costante attraverso i millenni. Vi faccio una semplice domanda che ha un senso molto profondo, e cioè: Può arrestarsi? Se non può arrestarsi, l’uomo non è mai libero.</p>
<p class="q"><span class="q">Parchure: </span>Posso farvi una domanda? Perché abbiamo bisogno di registrare?</p>
<p class="k"><span class="k">Krishnamurti: </span>Per avere sicurezza, salvaguardia, protezione, certezza. La registrazione ha lo scopo di dare al cervello un certo senso di sicurezza.</p>
<p class="q"><span class="q">Jayakar: </span>Il cervello stesso non ne è coinvolto? Si è sviluppato per mezzo della registrazione.</p>
<p class="k"><span class="k">Krishnamurti: </span>Si è sviluppato per mezzo della conoscenza, che è registrazione. </p>
<p class="q"><span class="q">Jayakar: </span>Che cos’è che dal suo interno dice: “Férmati”?</p>
<p class="k"><span class="k">Krishnamurti: </span>Qualcuno mi sfida.</p>
<p class="q"><span class="q">Jayakar: </span>Qual è il fattore che vi fa dire: “Férmati”?</p>
<p class="k"><span class="k">Krishnamurti: </span>Qualcuno arriva e dice: Guarda, attraverso i millenni l’uomo si è sviluppato per mezzo della conoscenza e al momento attuale tu sei certamente diverso dai grandi primati. E dice ancora: Guarda, fintanto che continui a registrare tu vivi una vita frammentaria, perché la conoscenza è frammentaria e qualunque cosa tu faccia in quella condizione mentale frammentaria è incompleta. Perciò c’è dolore, sofferenza. Così, al termine di questa spiegazione domandiamo: può aver fine quella registrazione, quell’attività del passato? Ascoltate. Sto semplificando. Questa attività di millenni può aver termine?</p>
<p class="q"><span class="q">Jayakar: </span>Vi pongo questa domanda: Ha qualcosa a vedere con la capacità di ascoltare?</p>
<p class="k"><span class="k">Krishnamurti: </span>Sì, c’è un rapporto. Questo è il punto.</p>
<p class="q"><span class="q">Jayakar: </span>E l’atto di ascoltare arresta, mette a tacere la registrazione.</p>
<p class="k"><span class="k">Krishnamurti: </span>Proprio così. È questo che intendo. Siete capitata per caso nella mia vita. Siete capitata nella mia vita e mi avete fatto rilevare che il mio cervello si è sviluppato attraverso la conoscenza, attraverso la registrazione, attraverso l’esperienza; e che quella conoscenza, quell’esperienza sono fondamentalmente limitate. E che qualunque azione abbia origine da quella condizione limitata sarà frammentaria, e perciò ci saranno conflitto, dolore. Cercate di scoprire se quell’impulso, così poderoso per mole e profondità, può aver termine. Sapete che la conoscenza è un poderoso flusso di energia. Ponete fine a questa conoscenza. È tutto.</p>
<p class="q"><span class="q">Wilhelm: </span>Posso farvi una domanda? Si è accennato frequentemente al registratore che va avanti registrando senza potersi arrestare. Deve essere fermato. Ma poi, può il cervello fermare se stesso?</p>
<p class="k"><span class="k">Krishnamurti: </span>È quel che dovremo scoprire. Per prima cosa, prendete coscienza della domanda, questo è essenziale. Per prima cosa, ascoltate la domanda.</p>
<p class="q"><span class="q">S. Patwardhan: </span>L’insieme della mia coscienza non è altro che registrazione? Nell’intera mia coscienza non va avanti altro che la registrazione? </p>
<p class="k"><span class="k">Krishnamurti: </span>Naturalmente.</p>
<p class="q"><span class="q">S. Patwardhan: </span>Allora, cos’è che può osservare quella registrazione?</p>
<p class="k"><span class="k">Krishnamurti: </span>Cos’è che può osservare quella registrazione o impedirla? Conosco anche il silenzio – il silenzio che passa tra due rumori...</p>
<p class="q"><span class="q">S. Patwardhan: </span>Il silenzio di cui faccio esperienza viene anch’esso registrato? </p>
<p class="k"><span class="k">Krishnamurti: </span>Questo è ovvio.</p>
<p class="q"><span class="q">S. Patwardhan: </span>Non potete impiegare il termine “registrazione” per il silenzio.</p>
<p class="k"><span class="k">Krishnamurti: </span>Finché dura il processo di registrazione, è un fatto meccanico. Esiste un silenzio non meccanico? Un silenzio che non sia stato pensato, prodotto, causato o inventato. Altrimenti, si tratta di un silenzio puramente meccanico.</p>
<p class="q"><span class="q">S. Patwardhan: </span>Ma a volte conosciamo il silenzio non meccanico.</p>
<p class="k"><span class="k">Krishnamurti: </span>Non a volte.</p>
<p class="q"><span class="q">Dalai: </span>Signore, è possibile che intervenga un silenzio non meccanico?</p>
<p class="k"><span class="k">Krishnamurti: </span>No, no. Non è questo che mi interessa. La mia domanda è del tutto diversa: questo impulso, questo condizionamento, l’intera coscienza sono il passato. Sono in movimento. Non esiste una coscienza futura. L’intera coscienza è il passato, registrato, ricordato, immagazzinato sotto forma di esperienza, conoscenza, paura, piacere. Questo è l’impulso globale del passato. E capita che arriva qualcuno e dice: Ascoltate quello che ho da dirvi, potete fermare quell’impulso? Altrimenti questo impulso, con la sua attività frammentaria andrà avanti in eterno.</p>
<p class="q"><span class="q">Dalai: </span>Credo che questa attività possa venire interrotta se non ci si abbarbica ad essa.</p>
<p class="k"><span class="k">Krishnamurti: </span>No, l’impulso siete voi. Voi non siete diversi dall’impulso. Non riconoscete il fatto che voi siete questo vasto movimento, questo fiume della tradizione, dei pregiudizi razziali, della spinta collettiva, delle cosiddette rivendicazioni individuali. Se non si ferma tutto ciò, non c’è un futuro. Così, se questa corrente va avanti non c’è futuro. Potrete chiamarlo un futuro, ma si tratta soltanto della stessa cosa modificata. Non c’è un futuro. Mi domando se ve ne rendete conto.</p>
<p class="q"><span class="q">Jayakar: </span>Qualcosa accade e in me sorge l’oscurità. Nasce la domanda: È possibile che la coscienza col proprio contenuto, che è oscurità...</p>
<p class="k"><span class="k">Krishnamurti: </span>Giungete a un termine. Resistete.</p>
<p class="q"><span class="q">Jayakar: </span>Che cosa volete dire esattamente?</p>
<p class="k"><span class="k">Krishnamurti: </span>Siete capace, il cervello è capace di resistere a questo impulso, o è soltanto un’idea che si tratti di un impulso? Mi state seguendo? Ascoltate attentamente. L’impulso è un fatto reale o è un’idea? Se è un’idea, allora potete resistere all’idea dell’impulso. Ma se non si tratta di un’idea, di una conclusione, allora il cervello è direttamente in contatto con l’impulso. Mi domando se mi state seguendo. E perciò può dire: “D’accordo, voglio guardare”. Si tratta di guardare, di non permettergli di muoversi. Ora, vi state aggrappando alla parola, o è questo vasto movimento che state osservando? Vedete, il vasto movimento siete voi. Quando dite di essere quel vasto movimento, si tratta di un’idea?</p>
<p class="q"><span class="q">Dalai: </span>No.</p>
<p class="k"><span class="k">Krishnamurti: </span>Perciò voi lo siete. Cercate di scoprire se questa cosa può aver fine: il passato che viene a incontrare il presente, una sfida, una domanda, e il finire. Altrimenti, non c’è fine alla sofferenza. L’uomo si è rassegnato alla sofferenza per migliaia e migliaia di anni. Quell’impulso persiste nel tempo. Potrò darne dieci spiegazioni – la reincarnazione, il karma – ciò nondimeno continuo a soffrire. Questa sofferenza è l’enorme impulso dell’uomo. Quell’impulso può giungere a un termine senza coercizione? Il controllore è il controllato. Quell’impulso può _arrestarsi? Se non si arresta, allora non c’è libertà, l’azione allora sarà sempre incompleta. Riuscite a vedere la cosa nel suo insieme, a vederla realmente?</p>
<p class="q"><span class="q">Jayakar: </span>È mai possibile vederla? Quando vediamo l’emozione nel presente, che cos’è che vediamo?</p>
<p class="k"><span class="k">Krishnamurti: </span>Vi dò della sciocca. Dovete proprio registrarlo?</p>
<p class="q"><span class="q">Jayakar: </span>Non saprei dire perché devo registrarlo.</p>
<p class="k"><span class="k">Krishnamurti: </span>Non lo registrate.</p>
<p class="q"><span class="q">Jayakar: </span>Si tratta di vedere se questi miei occhi e orecchie corrono incontro alla parola; se rimangono immobili e ascoltano, la registrazione non avviene. C’è l’ascoltare senza la registrazione.</p>
<p class="k"><span class="k">Krishnamurti: </span>Così, che cosa vedete?</p>
<p class="q"><span class="q">Jayakar: </span>Non c’è un modo di vedere questo movimento. Ho continuato a osservare questa discussione nel suo svolgersi e dico: Che cosa significa registrare il fatto? Io sto ascoltando, voi state ascoltando. Ovviamente, se il mio ascoltare è rivolto alla parola che procede da me, io sto registrando, e proprio questo movimento verso l’esterno la respinge indietro. Ma se gli occhi e le orecchie vedono e ascoltano, ma in uno stato di quiete, allora possono ricevere senza registrare affatto.</p>
<p class="k"><span class="k">Krishnamurti: </span>Così, state dicendo che c’è una tranquillità nell’ascoltare. Non c’è registrazione, ma la maggior parte di noi non siamo tranquilli.</p>
<p class="q"><span class="q">Jayakar: </span>Non sappiamo rispondere a quella vostra domanda: Perché si dovrebbe registrare?</p>
<p class="k"><span class="k">Krishnamurti: </span>No. La mia domanda è del tutto diversa. Qualcuno vi dà dell’imbecille. Non registratelo affatto.</p>
<p class="q"><span class="q">Jayakar: </span>Non è un processo nel quale io posso o non posso registrare. Così come presentate la cosa, voi suggerite due alternative: di registrare o di non registrare.</p>
<p class="k"><span class="k">Krishnamurti: </span>No. Si registra tutto il tempo.</p>
<p class="q"><span class="q">Jayakar: </span>Tutto il tempo c’è una registrazione. Finché i miei sensi muovono verso l’esterno, c’è registrazione.</p>
<p class="k"><span class="k">Krishnamurti: </span>No; se dite “finché”, questo significa che non siete nel presente. </p>
<p class="q"><span class="q">Jayakar: </span>No. Sto dando una spiegazione.</p>
<p class="k"><span class="k">Krishnamurti: </span>Voglio scoprire se questa immensa corrente del passato può giungere a un termine. Ecco la mia domanda.</p>
<p class="q"><span class="q">Jayakar: </span>Non si accetterà nulla. Non si acconsentirà ad alcuna dichiarazione definitiva su di essa. Perciò, deve esistere un modo di giungerne a capo.</p>
<p class="k"><span class="k">Krishnamurti: </span>Io sto chiedendo: Come può aver termine?</p>
<p class="q"><span class="q">Jayakar: </span>Così, dovremo spostarci da quella alle cellule cerebralli alla registrazione vera e propria.</p>
<p class="k"><span class="k">Krishnamurti: </span>Dunque, le cellule cerebrali registrano. Quelle cellule cerebrali così pesantemente condizionate, si sono rese conto che l’impulso è l’unica salvezza. Di conseguenza, in quell’impulso il cervello ha trovato una formidabile protezione. Non è così?</p>
<p class="q"><span class="q">Jayakar: </span>Vi prego ascoltatemi. C’è una sola attività che è l’attività del passato, questa incontra il presente e va avanti.</p>
<p class="k"><span class="k">Krishnamurti: </span>Il passato che incontra il presente, che va avanti, che modifica – questo problema l’abbiamo esaminato. Il cervello ne è condizionato. Esso vede che finché quella corrente esiste si trova perfettamente al sicuro. Ora come faremo a dimostrare a quelle cellule che l’impulso del passato nel quale le cellule cerebrali hanno trovato immensa sicurezza e benessere è l’attività la più pericolosa? Ora, far rilevare a quel cervello la pericolosità di questo impulso è l’unica cosa che conta. Il momento in cui si accorgerà del reale pericolo, gli metterà fine. Riuscite a vedere la pericolosità di questo movimento? Non il pericolo teorico, ma il reale pericolo fisico?</p>
<p class="q"><span class="q">Jayakar: </span>Le vostre cellule cerebrali dicono che questo movimento è pericoloso?</p>
<p class="k"><span class="k">Krishnamurti: </span>Il mio cervello sta usando le parole per informarvi del pericolo, ma in esso non vi è pericolo. L’ha visto e l’ha lasciato cadere. Lavedete la pericolosità di un cobra? Quando vedete il pericolo, lo evitate. Lo evitate perché siete stati condizionati attraverso i millenni alla pericolosità di un serpente. Così, le vostre reazioni corrispondono al condizionamento, che consiste nell’azione immediata.</p>
<p>Il cervello è stato condizionato a sussistere perché in ciò trova una sicurezza assoluta, nell’incontrare il presente, nell’imparare da esso, nel modificarlo, e nell’andare avanti. Per il cervello, questa è l’unica attività sicura che conosca, così continua ad attaccarvisi. Ma nel momento in cui il cervello si accorge che si tratta di una cosa pericolosissima, l’abbandona perché vuole la sicurezza.</p>
<p class="q"><span class="q">Dalai: </span>Io non vedo il pericolo dell’impulso in modo così reale come voi lo vedete.</p>
<p class="k"><span class="k">Krishnamurti: </span>Perché, signore?</p>
<p class="q"><span class="q">Dalai: </span>In parte perché non ho mai osservato l’enorme impulso in modo tale da vederne il pericolo.</p>
<p class="k"><span class="k">Krishnamurti: </span>Siete in rapporto con la descrizione dell’impulso o con l’impulso stesso, che siete voi? Signore, afferrate la mia domanda? L’impulso è altra cosa da voi?</p>
<p class="q"><span class="q">Dalai: </span>No, signore.</p>
<p class="k"><span class="k">Krishnamurti: </span>Così, voi siete l’impulso? Così, osservate voi stesso? </p>
<p class="q"><span class="q">Dalai: </span>Sì. Ma non càpita spesso.</p>
<p class="k"><span class="k">Krishnamurti: </span>Spesso? Le parole “spesso” e “continuo” sono parole tremende. Siete consapevole del fatto che, senza possibilità di scelta, voi siete l’impulso, e non solo qualche volta? Potete dirmi: Vedo il precipizio solo di tanto in tanto. Se la parola non è la cosa stessa, allora la parola non è la paura. Ora, la parola ha evocato in voi la paura?</p>
<p class="q"><span class="q">Burnier: </span>No.</p>
<p class="k"><span class="k">Krishnamurti: </span>Non rispondete frettolosamente. Cercate di scoprire. Andate piano, Radhaji. La parola non è la cosa. Questo è molto chiaro. La paura non è la parola, ma è la parola che ha creato la paura? Senza la parola, quella cosa chiamata “paura” esisterebbe ancora? La parola è il processo di registrazione. Allora, nasce qualcosa di completamente nuovo. Quel nuovo il cervello lo rifiuta perché è una cosa nuova; così, dice immediatamente che è paura. Perché il cervello possa sostenere quell’impatto aspettate, osservate. Isolate il movimento del pensiero, senza interferire col movimento reale del sentimento. La separazione può avvenire soltanto se vi sarete spinti molto a fondo nella questione che la parola non è la cosa, la parola non è la paura. All’istante, voi avete bloccato l’impulso. Mi domando se questo riuscite a vederlo.</p>
<p class="q"><span class="q">Jayakar: </span>Voglio rendermi la cosa ancora più chiara. È possibile tenere in sé una qualche forma di emozione senza la parola che le corrisponde, che si tratti di odio, di collera o di paura?</p>
<p class="k"><span class="k">Krishnamurti: </span>Naturalmente; potete tenere in voi il sentimento della collera, della paura, senza la parola; non fate altro che rimanere con quel sentimento. Fatelo.</p>
<p class="q"><span class="q">Jayakar: </span>Ma cosa si deve fare esattamente?</p>
<p class="k"><span class="k">Krishnamurti: </span>Quando insorge la paura, qualunque ne sia la causa, rimanete con essa, senza impulso di sorta, senza alcuna attività del pensiero. </p>
<p class="q"><span class="q">Jayakar: </span>Che cosa diventa allora?</p>
<p class="k"><span class="k">Krishnamurti: </span>Non è più la cosa che ho associato con il passato come paura. Direi che è energia tenuta in sé senza alcun movimento. Quando si tiene in sé l’energia senza alcun movimento, avviene un’esplosione. L’energia, allora, si trasforma.</p>

<h1>13. Le cellule cerebrali e lo stato olistico</h1>
<p class="q"><span class="q">Shainberg: </span>Mi domando se non potremmo discutere il problema dell’impulso – che è una creazione del pensatore, e che produce l’identificazione col pensatore? Il fatto è che ci troviamo di fronte a questo impulso, a questo movimento. Vogliamo esaminarlo?</p>
<p class="q"><span class="q">Jayakar: </span>Pensate che per indagare quel problema dovremmo approfondire quello della dispersione dell’energia?</p>
<p class="q"><span class="q">Shainberg: </span>Non so di cosa intendiate parlare.</p>
<p class="q"><span class="q">Jayakar: </span>L’impulso che ci incalza, crea e scompare. Proprio come c’è il motore provvisto di energia, e che la disperde, così l’impulso di cui stiamo parlando comporta lo stesso tipo di energia. Vogliamo approfondire il problema dell’energia, l’energia dispersiva e l’energia che non si disperde?</p>
<p class="q"><span class="q">Shainberg: </span>Maxwell, come scienziato, afferma che il primo principio dell’energia è quello della definizione dei rapporti. Quando voi parlate di “energia”, io chiedo seriamente in cosa il problema consista. Quando diciamo “energia”, mi domando se ci riferiamo a un’essenza, a una forza determinabile? Oppure questa “energia” implica una forma di rapporto? </p>
<p class="q"><span class="q">Jayakar: </span>Non afferro del tutto quello che dite.</p>
<p class="q"><span class="q">Shainberg: </span>Io dubito che esista qualcuno che abbia realmente riflettuto su cosa sia l’energia nel senso psicologico.</p>
<p class="q"><span class="q">Jayakar: </span>Ecco perché se ne discutessimo, questo potrebbe rendere più chiare le cose.</p>
<p class="q"><span class="q">Shainberg: </span>Intendiamo parlare di una sostanza o di una forza che esiste all’interno della persona, oppure l’“energia” è qualcosa che si manifesta nel rapporto, e in questo caso, essa crea allora tutta una serie di interrogativi?</p>
<p class="q"><span class="q">Jayakar: </span>La fisica (non ho alcuna conoscenza della fisica) consente all’idea che esistano un’energia che si disperde e un’energia che non ha in sé il seme della dispersività?</p>
<p class="q"><span class="q">Wilhelm: </span>Si, ma vedete, nessun fisico può definire che cosa sia l’energia. L’energia è un postulato fondamentale in fisica – che essa esista. Sappiamo che l’energia è necessaria. Senza l’energia, nessuna forza è possibile. Senza l’energia non è possibile alcun lavoro. Perciò, l’energia e il lavoro sono in stretto rapporto. Così noi possiamo usare la forza, possiamo vedere il lavoro nel suo farsi, ma non possiamo mai vedere l’energia.</p>
<p class="k"><span class="k">Krishnamurti: </span>Esiste un’energia che è infinita, senza principio né fine? E c’è un’energia meccanica che ha sempre un movente? Ed esiste un’energia nei rapporti? Vorrei cercare di scoprirlo.</p>
<p class="q"><span class="q">Jayakar: </span>Il dottor Shainberg ha domandato che cos’è che dà l’impulso. </p>
<p class="k"><span class="k">Krishnamurti: </span>Che cos’è? Atteniamoci a questo.</p>
<p class="q"><span class="q">Jayakar: </span>L’impulso è l’insorgere del pensatore, e il pensatore che dà poi continuità a se stesso?</p>
<p class="k"><span class="k">Krishnamurti: </span>Qual è la spinta, la forza che si nasconde dietro ogni nostro atto? È un fatto meccanico? Oppure esiste un’energia, una forza, una spinta, un impulso che non produce attrito? È di questo che stiamo discutendo?</p>
<p class="q"><span class="q">Shainberg: </span>Qual è l’impulso di questa energia che diventa meccanica? Restiamo fuori per un po’ dal regno dell’immaginazione attenendoci unicamente a quest’impulso di pensiero e di desiderio e alla sua natura meccanica. Qual è l’impulso di questa energia, del pensiero, del desiderio e della creazione di colui che pensa?</p>
<p class="k"><span class="k">Krishnamurti: </span>Procedete, signore, discutetene.</p>
<p class="q"><span class="q">Shainberg: </span>Potete osservare il pensiero, la sensazione, poi il potere, poi il desiderio, e l’adempimento del desiderio; la stessa spinta con poche varianti va avanti, continua. Così, questo è l’impulso.</p>
<p class="k"><span class="k">Krishnamurti: </span>State chiedendo qual è l’impulso che si nasconde dietro il desiderio. Desidero un’automobile. Cosa c’è dietro quel desiderio? Manteniamo la cosa in termini molto semplici. Qual è lo sprone, la spinta, la forza, l’energia dietro il desiderio che dice: “Debbo avere una automobile”?</p>
<p class="q"><span class="q">Shainberg: </span>Uno desidera un’automobile oppure è l’automobile che compare come desiderio e poi crea l’“io”? L’“io” è creato dal desiderio?</p>
<p class="k"><span class="k">Krishnamurti: </span>Se io non vedessi realmente l’automobile, non la sentissi, non la toccassi, non avrei nessun desiderio di possedere un’automobile. Dal momento che vedo gente che guida una macchina, il piacere di guidare, l’energia, il divertimento di guidare, io la desidero.</p>
<p class="q"><span class="q">Jayakar: </span>Signore, è soltanto l’oggetto a creare il desiderio?</p>
<p class="q"><span class="q">Shainberg: </span>Questo è il problema.</p>
<p class="k"><span class="k">Krishnamurti: </span>Potrà essere un oggetto fisico, o un oggetto non fisico, una credenza, un’idea, qualunque cosa.</p>
<p class="q"><span class="q">Wilhelm: </span>Ma in primo luogo deve essere probabilmente percepibile con i sensi, perché si percepisce qualcosa con i sensi, se ne crea un’immagine, poi lo si desidera. Così, potremmo dire che ogni cosa desiderabile deve essere percepita coi sensi. E così a partire dalla vostra domanda chiedo: Qualunque cosa si possa desiderare deve essere prima percepibile attraverso i sensi? Si potrebbe, naturalmente, parlare di “Dio”. Posso desiderare Dio.</p>
<p class="q"><span class="q">Jayakar: </span>È il desiderio che sostiene e tiene in vita il mondo. È possibile far risalire il desiderio alle sue origini?</p>
<p class="q"><span class="q">Shainberg: </span>Ci sarebbe il desiderio se non ci fosse l’“io”?</p>
<p class="k"><span class="k">Krishnamurti: </span>Qual è l’impulso che si cela dietro qualunque desiderio? Cominciamo da qui. Qual è l’energia che fa sì che io desideri? Che cosa c’è dietro il fatto che mi trovo qui? Sono venuto qui per scoprire di cosa state parlando, su cosa vette questa discussione. Il desiderio è quello di trovare qualcosa di diverso dal corso abituale dei miei pensieri. Allora, questo cos’è? È desiderio? Ora, cosa c’è dietro il desiderio che mi ha portato qui? È la mia sofferenza? È il mio piacere? È che voglio sapere di più? Mettete insieme tutto questo, che cosa c’è dietro?</p>
<p class="q"><span class="q">Shainberg: </span>Per me è il sollievo da ciò che sono.</p>
<p class="q"><span class="q">Jayakar: </span>Che è tutt’uno con il senso del divenire.</p>
<p class="k"><span class="k">Krishnamurti: </span>Divenire? Cosa c’è dietro il divenire?</p>
<p class="q"><span class="q">Shainberg: </span>Raggiungere un luogo diverso da quello dove mi trovo, e anche lì c’è desiderio.</p>
<p class="k"><span class="k">Krishnamurti: </span>Cosa c’è dietro quell’energia che vi spinge ad agire così? Si tratta della punizione e della ricompensa? L’intera struttura del nostro agire è fondata sulla punizione e sulla ricompensa, evitare l’una, ottenere l’altra. È questa la spinta fondamentale o energia che ci fa fare tante cose? Così l’incentivo, la spinta, l’energia derivano da queste due cose: evitare l’una e ottenere l’altra?</p>
<p class="q"><span class="q">Shainberg: </span>Sì. Questo ne è parte. Questo avviene al livello del pensiero.</p>
<p class="k"><span class="k">Krishnamurti: </span>No. Non soltanto al livello del pensiero. Non credo. Ho fame, la mia ricompensa è il cibo. Se faccio qualcosa che non va, il mio compenso è la punizione.</p>
<p class="q"><span class="q">Frydman: </span>Si tratta di cosa diversa da piacere e dolore? La ricompensa coincide col piacere, e la punizione coincide col dolore?</p>
<p class="k"><span class="k">Krishnamurti: </span>Ricompensa – attenetevi a questa parola. Non estendetene il significato. Ricompensa e punizione. Penso che questa sia la spinta di fondo, consueta, abituale.</p>
<p class="q"><span class="q">Jayakar: </span>Ricompensa e punizione per chi?</p>
<p class="k"><span class="k">Krishnamurti: </span>Non “per chi”. Ciò che appaga e ciò che non appaga. </p>
<p class="q"><span class="q">Jayakar: </span>Ma per chi? Questo dovete premetterlo.</p>
<p class="k"><span class="k">Krishnamurti: </span>A questo non sono ancora arrivato. Il problema sta così: ciò che appaga lo chiamo “ricompensa”, ciò che non appaga lo chiamo “punizione”.</p>
<p class="q"><span class="q">Shainberg: </span>Sì.</p>
<p class="k"><span class="k">Krishnamurti: </span>Così, non c’è forse l’“io” che dice: “Devo _soddisfarmi”, “Ho fame”?</p>
<p class="q"><span class="q">Jayakar: </span>La fame è un fatto del tutto fisiologico.</p>
<p class="k"><span class="k">Krishnamurti: </span>Per il momento mi attengo a questo. Forse che il fisiologico trabocca nel campo psicologico, e l’intero ciclo comincia di lì? Ho bisogno di cibo; il cibo è necessario. Ma quello stesso stimolo passa nel campo della psicologia, e lì ha inizio un ciclo completamente diverso. Ma il movimento è lo stesso.</p>
<p>Singh.: Signore, dove si svolge tutto questo processo? Se si svolge dentro di me, dove ha luogo ciò che provo partecipando a questo processo investigativo? Nel cervello? Dove rintraccio questa esigenza di piacere-dolore?</p>
<p class="k"><span class="k">Krishnamurti: </span>Tanto al livello biologico che a quello psicologico.</p>
<p>Singh.: Se si tratta del cervello, allora esiste decisamente qualcosa, che potremmo chiamare un crepuscolo, tra il piacere e il dolore. Decisamente ci sono momenti in cui non c’è nessun bisogno di soddisfare la fame, eppure il desiderio che vuol essere soddisfatto è presente. Posso essere soddisfatto e nonostante ciò aver fame.</p>
<p class="k"><span class="k">Krishnamurti: </span>Non riesco bene a seguire quello che dite.</p>
<p>Singh.: Signore, se ci sono la ricompensa e la punizione, e se questo processo di ricompensa e punizione deve essere indagato nel cervello. al livello fisiologico, allora esistono nel cervello delle reazioni intermedie rispetto alla ricompensa e alla punizione.</p>
<p class="k"><span class="k">Krishnamurti: </span>Volete dire che c’è un intervallo tra la ricompensa e la punizione? </p>
<p class="q"><span class="q">Interrogatore: </span>Non un intervallo, ma un raccordo, un ponte.</p>
<p class="q"><span class="q">Mehta: </span>Intendete dire che esiste uno stato che non è né di ricompensa né di punizione?</p>
<p>Singh.: Sì. Nel quale l’uno si fonde con l’altro.</p>
<p class="q"><span class="q">Jayakar: </span>Se mi consentite, un altro stato potrà forse esistere, ma io non so che cosa sia. In che modo esso risponde alla domanda, in che modo fa progredire l’indagine sulla natura di questa forza che lo porta all’esistenza e poi ve lo mantiene? In sostanza, il problema è questo.</p>
<p class="q"><span class="q">Shainberg: </span>Il problema è questo. Dove si trova quest’impulso? Dove si trova questo impulso di ricompensa e punizione? E anche se ci fosse uno spazio intermedio… </p>
<p class="k"><span class="k">Krishnamurti: </span>State chiedendo, che cos’è che ci spinge nella direzione della ricompensa e della punizione? Qual è l’energia, quale l’impulso, quale la forza, qual è la massa d’energia che ci fa fare una cosa o evitarne un’altra? È questa la domanda? Non potrebbe essere il soddisfacimento, l’appagamento, che è piacere?</p>
<p class="q"><span class="q">Shainberg: </span>Ma allora, cos’è l’appagamento? Qual è il vostro modo di essere quando siete consapevole di essere libero dalla fame?</p>
<p class="k"><span class="k">Krishnamurti: </span>È molto semplice, non è così? C’è la fame, viene dato del cibo, e siete soddisfatto. Ma la stessa cosa si ripete e non ha mai fine. Cerco una soddisfazione dopo l’altra ed è una cosa interminabile. Forse che questa energia, lo stimolo a ricevere soddisfazione, sono tanto biologici che psicologici? Ho fame e psicologicamente sono solo. C’è la sensazione di vuoto, c’è la sensazione di insufficienza. E così mi rivolgo a Dio, alla Chiesa, ai guru. Dal punto di vista fisiologico, l’insufficienza si soddisfa con molta facilità. Dal punto di vista psicologico, non è mai soddisfatta.</p>
<p class="q"><span class="q">Parchure: </span>A che punto si passa dalla soddisfazione fisiologica al processo del pensiero?</p>
<p class="k"><span class="k">Krishnamurti: </span>Signore, potrebbe darsi che il movimento fisiologico sia penetrato nel movimento psicologico e vada avanti. È così?</p>
<p class="q"><span class="q">Jayakar: </span>Quello che sto cercando di indagare è questo: il problema non è se sia una cosa possibile o se sia una questione di scelta. È così dal momento che sono nata. Entrambi i generi di bisogno hanno inizio. Perciò io chiedo, qual è l’origine di questi due inizi, quello fisiologico e quello psicologico?</p>
<p class="q"><span class="q">Interrogatore: </span>La sola parola “insufficienza” dovrebbe bastare.</p>
<p class="q"><span class="q">Jayakar: </span>Non è così. Entrambi sono strutturati in una forza che poi fa da propulsore. Quella struttura all’interno di noi stessi, l’incontro di una quantità di elementi costituiscono il centro, l’“io”.</p>
<p class="k"><span class="k">Krishnamurti: </span>Sentite. Io non credo che sia l’“io”.</p>
<p class="q"><span class="q">Jayakar: </span>Che cos’è? Perché dite questo?</p>
<p class="k"><span class="k">Krishnamurti: </span>Non credo che sia l’“io”. Credo che sia l’eterna insoddisfazione, l’eterna insufficienza.</p>
<p class="q"><span class="q">Shainberg: </span>Qual è la sua origine?</p>
<p class="q"><span class="q">Jayakar: </span>Può esserci insufficienza senza qualcuno che manchi di qualcosa? </p>
<p class="q"><span class="q">Shainberg: </span>Chi è che manca di qualcosa?</p>
<p class="q"><span class="q">Jayakar: </span>Può esserci insufficienza senza colui che la prova?</p>
<p class="k"><span class="k">Krishnamurti: </span>Io non postulo l’“io”. L’insoddisfazione è continua. Mi volgo al marxismo. Lo trovo insoddisfacente, vado dall’uno all’altro. Più sono intelligente, più sono sveglio, più grande è l’insoddisfazione. Allora, che cosa accade?</p>
<p class="q"><span class="q">S. Patwardhan: </span>Volete implicare con questo l’esistenza di una matrice capace di agire per suo proprio impulso senza la realtà dell’“io”.</p>
<p class="k"><span class="k">Krishnamurti: </span>Non conosco la matrice. Non conosco l’“io”. Tutto quello che faccio rilevare è quest’unico fattore, che esiste un’insufficienza fisiologica che è entrata nel campo dell’insufficienza psicologica, e che ciò va avanti all’infinito.</p>
<p class="q"><span class="q">Shainberg: </span>C’è un continuo senso di incompletezza.</p>
<p class="k"><span class="k">Krishnamurti: </span>Di insufficienza. Attenetevi a questa parola.</p>
<p class="q"><span class="q">A. Patwardhan: </span>Proporrei a questo punto d’eliminare l’insufficienza fisiologica. </p>
<p class="k"><span class="k">Krishnamurti: </span>Ci sto insistendo di proposito. Può essere che per lo straripare di quella noi ci creiamo tanta infelicità.</p>
<p class="q"><span class="q">Parchure: </span>Ne dubito. Si tratta della mescolanza di un traboccare fisiologico e psicologico? Che cosa intendiamo esattamente con “traboccare”? L’uno è un fatto, l’altro no.</p>
<p class="k"><span class="k">Krishnamurti: </span>No. Quindi esiste soltanto l’insufficienza fisiologica. </p>
<p class="q"><span class="q">Jayakar: </span>Come fate a dirlo?</p>
<p class="k"><span class="k">Krishnamurti: </span>Non lo dico. Sto solo indagando.</p>
<p class="q"><span class="q">Jayakar: </span>Esistono tanto l’insufficienza fisiologica che quella psicologica.</p>
<p class="k"><span class="k">Krishnamurti: </span>Guardate, Pupulji, per il momento non userò la parola “io”. Non sto esaminando l’“io”. Ho fame. È stata soddisfatta. Provo la spinta sessuale, l’ho soddisfatta. E dico: “Questo non basta. Devo avere qualcosa di più”.</p>
<p class="q"><span class="q">Jayakar: </span>Il “di più”?</p>
<p class="k"><span class="k">Krishnamurti: </span>Che cos’è il “di più”?</p>
<p class="q"><span class="q">Jayakar: </span>È l’impulso, non è così?</p>
<p class="k"><span class="k">Krishnamurti: </span>No, il “di più” è nuova soddisfazione.</p>
<p class="q"><span class="q">Jayakar: </span>Allora l’impulso cos’è?</p>
<p class="k"><span class="k">Krishnamurti: </span>Attenetevi a quella parola. Il cervello cerca la soddisfazione.</p>
<p class="q"><span class="q">Jayakar: </span>Perché il cervello dovrebbe cercare la soddisfazione?</p>
<p class="k"><span class="k">Krishnamurti: </span>Perché ha bisogno di stabilità; ha bisogno di sicurezza. Perciò dice: “Mi sono reso conto di questo: credevo di aver trovato la soddisfazione in questa cosa, ma non ne dà alcuna. Troverò la soddisfazione e la sicurezza in quell’altra, ma di nuovo non ne dà alcuna”. E la cosa continua a ripetersi. Questo accade nella vita quotidiana. Vado da un guru all’altro, da una teoria all’altra, da una conclusione all’altra.</p>
<p class="q"><span class="q">Interrogatore: </span>Signore, è proprio la natura di questa insufficienza al livello fisiologico che porta all’adeguatezza al livello metafisiologico. Porta da una qualche insufficienza nella macchina fisiologica al suo completamento. Ed è proprio questo ciclo ad essere efficace; questo è il modo in cui funziona il cervello. Se il traboccare fisiologico deve continuarsi nel campo psicologico, allora questo ciclo di insufficienza e adeguatezza deve continuare anch’esso.</p>
<p class="k"><span class="k">Krishnamurti: </span>Deve continuare? Esaminatevi. È molto semplice. Cercate la soddisfazione. Tutti lo fanno. Se siete povero, volete essere ricco. Se vedete qualcuno più ricco di voi, volete quella ricchezza, se vedete qualcuno più bello di voi, volete quella bellezza e così via. Vogliamo essere continuamente soddisfatti.</p>
<p class="q"><span class="q">A. Patwardhan: </span>Signore, vorrei richiamare nuovamente la vostra attenzione uilla caratteristica principale dell’insufficienza fisiologica, cioè che ogni attività intesa a colmare quell’insufficienza fisiologica porta alla soddisfazione. Ciò equivale a dire che tra l’insufficienza e il suo ripresentarsi c’è sempre un intervallo, per quanto riguarda l’insufficienza fisiologica; mentre per quanto riguarda l’insufficienza psicologica, diamo inizio a un ciclo nel quale non sperimentiamo intervallo alcuno.</p>
<p class="k"><span class="k">Krishnamurti: </span>Non pensate all’intervallo, signore. Non è importante. Osservatevi. L’intero movimento, l’energia, non è forse una spinta a ottenere il piacere, la ricompensa? Shainberg, cos’avete da dire in proposito?</p>
<p class="q"><span class="q">Shainberg: </span>Penso che ciò che risulta da questo modello dello schema di ricompensa-punizione fisiologica sia assolutamente vero. Voglio dire che questo è il modo in cui l’“io” funziona nel suo complesso, che sia un fatto logico o no.</p>
<p class="k"><span class="k">Krishnamurti: </span>L’intero movimento di ricercare la soddisfazione viene accaparrato dall’“io”.</p>
<p class="q"><span class="q">Shainberg: </span>Allora è in quello che l’“io” diviene manifesto.</p>
<p class="k"><span class="k">Krishnamurti: </span>Proprio così. Voglio dire proprio questo. Io cerco la soddisfazione. Non dico mai: “La soddisfazione viene ricercata”. Io cerco la soddisfazione. In realtà dovrebbe essere l’inverso: che fosse la soddisfazione ad essere ricercata.</p>
<p class="q"><span class="q">Shainberg: </span>La ricerca della soddisfazione crea l’“io”.</p>
<p class="k"><span class="k">Krishnamurti: </span>Così l’impulso è lo stimolo a essere soddisfatti.</p>
<p class="q"><span class="q">Jayakar: </span>Vi farò una domanda che sembrerà allontanarci dal tema. Il sentimento dell’“io” non è forse intrinseco alle cellule cerebrali che hanno ereditato la conoscenza?</p>
<p class="k"><span class="k">Krishnamurti: </span>Ne dubito.</p>
<p class="q"><span class="q">Jayakar: </span>Signore, vi sto facendo una domanda. per favore ascoltatela. La conoscenza dell’uomo che è presente nelle cellule cerebrali, nelle profondità del subconscio, quell’“io” non fa parte del cervello?</p>
<p class="q"><span class="q">S. Patwardhan: </span>Pupulji, l’intero passato, voi allora lo identificate con l’“io”?</p>
<p class="q"><span class="q">Jayakar: </span>Naturalmente, l’intero passato. Sto chiedendo se l’“io” venga a esistere a causa di questo manifestarsi della ricerca della soddisfazione. O se, invece, proprio quel centro della memoria, la matrice della memoria, non costituisca il sentimento dell’“io”.</p>
<p class="k"><span class="k">Krishnamurti: </span>State chiedendo se non ci sia l’“io”, il “me”, l’ego, che si identifica col passato come conoscenza.</p>
<p class="q"><span class="q">Jayakar: </span>Non che si identifica.</p>
<p class="k"><span class="k">Krishnamurti: </span>Un momento. Lasciate che io mi chiarisca la domanda.</p>
<p class="q"><span class="q">Jayakar: </span>Non che si identifica. Ma l’“io” come tempo, il tempo come passato. E il sentimento dell’“io” è tutto questo insieme.</p>
<p class="k"><span class="k">Krishnamurti: </span>Un momento. All’inizio avete detto: il cervello contiene l’“io”? A titolo di prova, esplorando, direi che non esiste alcun “io” ma soltanto la ricerca della pura soddisfazione.</p>
<p class="q"><span class="q">Jayakar: </span>L’intera memoria razziale dell’uomo è fittizia?</p>
<p class="k"><span class="k">Krishnamurti: </span>No. Ma nell’istante che dite “io sono il passato”, quell’“io” è fittizio.</p>
<p class="q"><span class="q">S. Patwardhan: </span>È il passato stesso che dice che io sono il passato, oppure è una parte del passato che dice che è il passato?</p>
<p class="k"><span class="k">Krishnamurti: </span>Vedete, state sollevando un problema che ha veramente un grande interesse. Osservate il passato in quanto “io”? C’è l’intero passato, millenni di umani sforzi, di umana sofferenza, di umana infelicità, di confusione, milioni di anni. C’è soltanto quel movimento, quella corrente, c’è soltanto quel fiume vasto – non “io” e il vasto fiume.</p>
<p class="q"><span class="q">Jayakar: </span>Vorrei mettere la questione in questi termini: Quando questo fiume vasto viene in superficie, fa emergere il movimento dell’“io”. Si identifica con l’ “io”. </p>
<p>Coro: Non credo.</p>
<p class="k"><span class="k">Krishnamurti: </span>Pupulji, l’“io” potrebbe essere soltanto un mezzo di comunicazione. </p>
<p class="q"><span class="q">Shainberg: </span>È un modo di parlare, di raccontare?</p>
<p class="q"><span class="q">Jayakar: </span>La cosa è così semplice?</p>
<p class="k"><span class="k">Krishnamurti: </span>No, lo sto proprio dicendo. Non è così semplice.</p>
<p class="q"><span class="q">S. Patwardhan: </span>Signore, a un certo momento avete detto che la manifestazione del flusso è l’individuo. Quando questa vasta corrente di dolore si manifesta come individuo, l’“io” è presente oppure no?</p>
<p class="k"><span class="k">Krishnamurti: </span>Un momento, un momento. Non è questo il punto. Il vasto fiume si manifesta in questo, in un essere umano; il padre mi dà una forma e poi dico “io”, che è la forma, il nome, l’ambiente intollerante, ma quel fiume è “me”. C’è questo vasto fiume che è un fatto evidente.</p>
<p class="q"><span class="q">A. Patwardhan: </span>Io dico che noi consideriamo il fiume con la nostra presente conoscenza, e che ci identifichiamo col fiume. L’identificazione avviene post factum, mentre comincia in realtà con l’impulso.</p>
<p class="k"><span class="k">Krishnamurti: </span>No, no.</p>
<p class="q"><span class="q">Jayakar: </span>Come si fa a rendersene conto? Vedete, il modo in cui Krishnaji pone la questione non porta realmente alla profondità di se stessi. La profondità del proprio essere dice: “Io voglio, io diventerò, io sarò”. Quella profondità scaturisce dal passato, che è conoscenza” che è la somma dell’inconscio della razza.</p>
<p class="k"><span class="k">Krishnamurti: </span>Posso chiedere perché c’è l’“io”? Perché dite: “Io desidero?” (I want). Esiste soltanto il bisogno (want).</p>
<p class="q"><span class="q">Jayakar: </span>Anche se dite questo, non eliminate l’“io”.</p>
<p class="k"><span class="k">Krishnamurti: </span>No, quell’“io” lo si elimina. Come osservate? In qual modo osservate questo fiume? Lo osservate come “io”, osservando? Oppure c’è soltanto l’osservazione del fiume?</p>
<p class="q"><span class="q">Jayakar: </span>Quello che uno fa nell’osservare è un problema diverso. Noi stiamo parlando della natura di quell’energia che provoca l’impulso.</p>
<p>Ora io sostengo che l’impulso è la natura e la struttura intrinseca dell’“io” coinvolto nel divenire.</p>
<p class="k"><span class="k">Krishnamurti: </span>Voglio mettere in dubbio che l’“io” abbia esistenza affatto. Potrebbe essere del tutto verbale, non reale. È soltanto la parola che è diventata terribilmente importante, non il fatto.</p>
<p class="q"><span class="q">Wilhelm: </span>Non c’è un’impronta dell’“io” nella materia cerebrale? Questa non è una realtà?</p>
<p class="k"><span class="k">Krishnamurti: </span>No, ne dubito.</p>
<p class="q"><span class="q">Wilhelm: </span>Ma l’impronta c’è. Il problema è questo: Se non è una realtà, allora che cos’è?</p>
<p class="k"><span class="k">Krishnamurti: </span>L’impulso nel suo insieme, questo fiume vasto è nel cervello. Questo è il cervello, dopo tutto, e perché in tutto questo dovrebbe esserci l’“io”?</p>
<p class="q"><span class="q">Jayakar: </span>Qualora parliate del reale, esso esiste.</p>
<p class="k"><span class="k">Krishnamurti: </span>Esiste soltanto in maniera verbale.</p>
<p class="q"><span class="q">Shainberg: </span>C’è realmente. Nel senso che se voi e io siamo insieme, c’è il concorso di due parti; la mia identificazione con me stesso è l’“io”, è il rapporto con voi.</p>
<p class="k"><span class="k">Krishnamurti: </span>Signore, quand’è che siete consapevole dell’i“o”?</p>
<p class="q"><span class="q">Shainberg: </span>Soltanto nei rapporti.</p>
<p class="k"><span class="k">Krishnamurti: </span>Voglio capire quando siete consapevole dell’“io”.</p>
<p class="q"><span class="q">Shainberg: </span>Quando voglio qualcosa, quando mi identifico con qualcosa, oppure quando mi guardo nello specchio.</p>
<p class="k"><span class="k">Krishnamurti: </span>Quando esperimentate, nel momento dell’esperimentare qualcosa, non e :è alcun “io”.</p>
<p class="q"><span class="q">Jayakar: </span>Va bene, non c’è alcun “io”. Siamo d’accordo con voi. Ma poi l’“io” riemerge un attimo dopo.</p>
<p class="k"><span class="k">Krishnamurti: </span>In che modo? Attenti, esaminate la cosa con cautela. </p>
<p>F.W..: C’è il problema dell’impulso.</p>
<p class="k"><span class="k">Krishnamurti: </span>Vi sfugge l’essenziale. C’è l’esperienza. Al momento della crisi non c’è alcun “io”. Poi, in seguito, interviene il pensiero che dice: “La tal cosa era eccitante, la tal cosa era divertente”, e quel pensiero crea l’“io” che dice: “Ne ho provato piacere”. Giusto?</p>
<p class="q"><span class="q">Jayakar: </span>In questo caso cos’è accaduto? L’“io” è una concentrazione di energia?</p>
<p class="k"><span class="k">Krishnamurti: </span>No.</p>
<p class="q"><span class="q">Jayakar: </span>Energia che si disperde?</p>
<p class="k"><span class="k">Krishnamurti: </span>Sì, energia che si disperde.</p>
<p class="q"><span class="q">Jayakar: </span>Tuttavia è sempre l’“io”.</p>
<p class="k"><span class="k">Krishnamurti: </span>No, non è l’“io”. È un’energia di cui si è fatto cattivo uso. Non è l’“io” che usa dell’energia in modo errato.</p>
<p class="q"><span class="q">Jayakar: </span>Non sto dicendo che faccio cattivo uso dell’energia. L’“io” medesimo è una concentrazione di energia che si disperde. Come il corpo si logora, così in quel senso anche l’“io” ha la stessa natura, invecchia, si esaurisce.</p>
<p class="k"><span class="k">Krishnamurti: </span>Pupul, ascoltatemi. Al momento della crisi non c’è alcun “io”. Seguitemi. Ora, siete capace di vivere, esiste un modo di vivere che sia tutto il tempo all’altezza di quella crisi? La crisi richiede un’energia totale. Qualunque genere di crisi provoca la confluenza di tutta l’energia. Lasciatela stare così per il momento. La disperderemo in seguito. In quell’istante non c’è alcun “io”. È così.</p>
<p class="q"><span class="q">Shainberg: </span>Si tratta di un movimento.</p>
<p class="k"><span class="k">Krishnamurti: </span>No. In quel preciso istante non c’è “io”. Ora, io chiedo: È possibile vivere a quel livello tutto il tempo?</p>
<p class="q"><span class="q">Shainberg: </span>Perché fate questa domanda?</p>
<p class="k"><span class="k">Krishnamurti: </span>Se non vivete in quel modo, avete ogni genere di attività diverse che la distruggeranno.</p>
<p class="q"><span class="q">Shainberg: </span>Qual è il problema?</p>
<p class="k"><span class="k">Krishnamurti: </span>Il punto è questo: al momento che il pensiero interviene, esso provoca una frammentazione dell’energia. Il pensiero stesso è frammentario. Così, quando interviene il pensiero, questo fatto è una dispersione di energia.</p>
<p class="q"><span class="q">Shainberg: </span>Non necessariamente.</p>
<p class="q"><span class="q">Parchure: </span>Avete detto: “Nel momento in cui si fa esperienza, non c’è l’“io”</p>
<p class="k"><span class="k">Krishnamurti: </span>Non “Io ho detto”. È così.</p>
<p class="q"><span class="q">Parchure: </span>È quello l’impulso?</p>
<p class="q"><span class="q">Jayakar: </span>No. La domanda in realtà equivale a questo; diciamo che sia così. E tuttavia ciò non risponde alla domanda sul perché l’“io” è diventato così potente. Non avete ancora risposto alla domanda anche se al momento della crisi l’“io” non esiste, non esiste l’intero passato.</p>
<p class="k"><span class="k">Krishnamurti: </span>Questo è essenziale. Al momento della crisi, non esiste nulla.</p>
<p class="q"><span class="q">Jayakar: </span>Perché dite “no” al fatto che l’“io” sia lo specchio di tutto il passato della razza?</p>
<p class="k"><span class="k">Krishnamurti: </span>Dico “no” perché potrebbe trattarsi soltanto di un modo di comunicare.</p>
<p class="q"><span class="q">Jayakar: </span>La cosa è tanto semplice? La struttura dell’ io” è un fatto così semplice?</p>
<p class="k"><span class="k">Krishnamurti: </span>Penso che sia straordinariamente semplice. Quel che è molto più interessante, molto più impegnativo, è che ogni volta che si produce il pensiero, comincia allora la dispersione dell’energia. Così, dico a me stesso: “È possibile vivere a quell’altezza?”. Nel momento stesso che l’“io” interviene, c’è dispersione. Se voi lasciaste fuori l’“io” e io lasciassi fuori l’“io”, allora avremmo un giusto rapporto.</p>
<p class="q"><span class="q">Wilhelm: </span>Avete detto che nel momento in cui il pensiero interviene, c’è dispersione di energia. Ma anche nel momento in cui interviene l’“io” c’è dispersione di energia. Qual è la differenza?</p>
<p class="k"><span class="k">Krishnamurti: </span>Il pensiero è memoria, esperienza, tutto questo insieme. </p>
<p class="q"><span class="q">Wilhelm: </span>È necessario servirsene nella vita.</p>
<p class="q"><span class="q">Shainberg: </span>Ed è proprio quanto stiamo facendo in questo stesso istante. Trovo che quando parlo di dispersione dell’energia, vedo immediatamente me stesso assumere la posizione dell’osservatore e dire: “Questo è male”. Vorrei suggerire l’idea che si possa essere consapevoli in maniera neutrale. Avviene una crisi e una dispersione, una crisi e una dispersione. Questo è il flusso dell’esistenza.</p>
<p class="k"><span class="k">Krishnamurti: </span>No.</p>
<p class="q"><span class="q">Jayakar: </span>L’essenziale per K è che, stante quella condizione, la trasformazione di cui stiamo parlando ha lo scopo di annullarla.</p>
<p class="q"><span class="q">Shainberg: </span>Io dubito che esista una qualunque possibilità di sfuggirne. Penso che ricordiamo l’intensità di energia della crisi, e diciamo poi che ci piacerebbe conservarla per sempre. A voi questo succede?</p>
<p class="k"><span class="k">Krishnamurti: </span>No.</p>
<p class="q"><span class="q">Shainberg: </span>Allora perché fare la domanda?</p>
<p class="k"><span class="k">Krishnamurti: </span>Faccio questa domanda di proposito perché il pensiero interferisce. </p>
<p class="q"><span class="q">Shainberg: </span>Non tutto il tempo.</p>
<p class="k"><span class="k">Krishnamurti: </span>No. Tutto il tempo. In un momento di crisi, non c’è passato, non c’è presente, soltanto quell’istante. In quella crisi non c’è il tempo. Quando interviene il tempo, comincia la dispersione. Per il momento attenetevi a questo.</p>
<p class="q"><span class="q">A. Patwardhan: </span>C’è la crisi. Poi c’è la dispersione, poi l’identificazione.</p>
<p class="q"><span class="q">Jayakar: </span>Al momento della crisi accadono molte cose. Voi parlate di una condizione olistica al momento della crisi. Volendo giungere a questo, bisogna approfondirla molto in se stessi per essere in grado di sapere di cosa si tratti.</p>
<p class="k"><span class="k">Krishnamurti: </span>Vedete, Pupul, l’olistico implica una mente e un corpo molto sani, una lucida capacità di pensiero, e significa anche santo, sacro; tutto questo è implicito nella parola “olistico”. Ora, io vi chiedo: “Esiste un’energia che non va mai dispersa, alla quale vorreste attingere?”. Quando non è oistica c’è dispersione. Un modo di vivere olistico è quello in cui non c’è alcuna dispersione di energia. Un modo di vivere non olistico è dispersione di energia.</p>
<p class="q"><span class="q">Jayakar: </span>Qual è il rapporto dell’olistico e del non-olistico con le cellule del cervello?</p>
<p class="k"><span class="k">Krishnamurti: </span>Non c’è alcun rapporto con le cellule del cervello. Consideriamo la cosa. Voglio essere assolutamente certo che comprendiamo il significato di questa parola “olistico”. Significa completo, intero, armonia, nessuna disintegrazione, nessuna frammentazione. Questa è la vita olistica. Questa è l’energia infinita. La vita non olistica, la vita frammentaria, è uno spreco di energia. Quando è presente un sentimento di interezza, non esiste alcun “io”. L’altra cosa è il movimento del pensiero, del passato, del tempo; questa è la nostra vita, la nostra vita di tutti i giorni, e quella vita è ricompensa e punizione e la continua ricerca della soddisfazione.</p>
<p class="q"><span class="q">Jayakar: </span>Signore, l’olistico è contenuto nelle cellule del cervello. Ciò significa che proietta fuori reazioni, sfide. Il non-olistico è contenuto nelle cellule cerebrali. È l’intera fiumana del passato che si scontra con la sfida. Ora, qual è il rapporto dell’olistico con le cellule cerebrali e con i sensi?</p>
<p class="k"><span class="k">Krishnamurti: </span>Dottore, avete capito la domanda?</p>
<p class="q"><span class="q">Shainberg: </span>La sua domanda è questa: Qual è il rapporto di questo stato olistico del cervello con la memoria e il passato e i sensi? </p>
<p class="k"><span class="k">Krishnamurti: </span>No, no. Non avete ascoltato.</p>
<p class="q"><span class="q">Jayakar: </span>Ho detto che ci sono due stati, l’olistico e il non-olistico. Il non-olistico è senz’altro contenuto nelle cellule cerebrali perché è la corrente del passato trattenuta nelle cellule del cervello, che viene sfidato e dà l’impulso. Sto domandando: qual è il rapporto dell’olistico con le cellule cerebrali e coi sensi?</p>
<p class="q"><span class="q">Shainberg: </span>Che cosa intendete con i sensi?</p>
<p class="q"><span class="q">Jayakar: </span>L’ascoltare, il vedere, il gustare...</p>
<p class="q"><span class="q">Shainberg: </span>Posso esaminare questo problema? Penso che se c’è qualche verità in quanto stavamo dicendo, nello stato olistico dovrebbe esserci un diverso rapporto di tali funzioni parziali. Esse non funzionano soltanto in modo parziale ma funzionano come parte dello stato olistico, mentre nella dispersione dell’energia e nella frammentazione, esse cominciano a funzionare come centri isolati.</p>
<p class="k"><span class="k">Krishnamurti: </span>Signore, la domanda di Pupul è molto semplice. Le nostre cellule cerebrali contengono ora il passato, la memoria, l’esperienza, la conoscenza di millenni, e queste cellule cerebrali non sono olistiche.</p>
<p class="q"><span class="q">Shainberg: </span>Sì, sono cellule separate.</p>
<p class="k"><span class="k">Krishnamurti: </span>Non sono olistiche. Attenetevi a questo. Pupul dice che le cellule del cervello sono ora condizionate a un modo di vita non-olistico. Che cosa avviene nelle cellule del cervello quando è presente una via olistica? Questa è la sua domanda.</p>
<p class="q"><span class="q">Shainberg: </span>Io esporrei la cosa in modo diverso. Io direi: “Che cosa accade in rapporto alle cellule del cervello nello stato di percezione olistico?”.</p>
<p class="k"><span class="k">Krishnamurti: </span>Risponderò a questa domanda. Il cervello olistico contiene il passato ed è quindi possibile che il passato venga usato in modo olistico? Dal momento che è un tutto, contiene la parte, ma la parte non può contenere il tutto. Perciò, quando c’è l’attività di una parte, c’è spreco di energia.</p>
<p class="q"><span class="q">Jayakar: </span>Dopo aver affrontato tutto questo, siamo giunti a questo punto. </p>
<p class="k"><span class="k">Krishnamurti: </span>Sì. Un punto meraviglioso. Attenetevi ad esso.</p>
<p class="q"><span class="q">Jayakar: </span>Qual è dunque il suo posto nel cervello che è la struttura della mente umana?</p>
<p class="k"><span class="k">Krishnamurti: </span>Noi conosciamo soltanto il modo di vivere non-olistico, attenetevi a questo. Questo è il fatto, che viviamo in modo non-olistico, frammentario. Questa è la nostra vita reale, ed è uno spreco di energia. Vediamo anche che c’è contraddizione, c’è lotta. Tutto questo è spreco di energia. Ora chiediamo: “Esiste un modo di vivere che non sia uno spreco di energia?”. Viviamo una vita nonolistica, frammentaria, spezzata. Voi capite cosa intendo dire con “spezzata”: dire, fare qualcosa d’altro da noi, una vita contraddittoria, schiava del confronto, imitativa, conformista, che ha dei momenti di silenzio. È un modo di vivere frammentario, un modo non-olistico, questo è tutto quanto conosciamo. E qualcuno dice: Esiste un’energia che non vada sprecata? E con questa domanda, cerchiamo di investigare quest’energia per vedere se sia possibile portare a un termine questo modo di vivere.</p>
<p class="q"><span class="q">Jayakar: </span>Ma io ho fatto un’altra domanda, e voi non mi avete ancora risposto.</p>
<p class="k"><span class="k">Krishnamurti: </span>Ci sto arrivando. È molto difficile rispondere a questa domanda che si esprime così: viviamo una vita nonolistica, che è un continuo deflusso di energia, uno spreco di energia. Il cervello ne è condizionato. Uno questo lo vede realmente. Poi ci si domanda: È possibile vivere una vita diversa da questa? Non è così?</p>
<p class="q"><span class="q">Interrogatore: </span>Non sempre, signore, questo è quanto stiamo indagando. Se quel soffio di libertà potesse diventare una totalità.</p>
<p class="k"><span class="k">Krishnamurti: </span>No, non potrà mai essere la totalità perché va e viene. Tutto ciò che va e viene implica il tempo. Il tempo implica un modo di vivere frammentario. Perciò non è completo. Guardate, viviamo una vita nonolistica. Il cervello ne è condizionato. Occasionalmente, potrò provare un soffio di libertà, ma quel soffio di libertà si trova ancora nell’ambito del tempo. Quindi quel soffio è ancora un frammento. Ora, il cervello che da questo è condizionato, da un modo di vivere non-olistico, può questo cervello trasformarsi in maniera così radicale da non vivere più le modalità del condizionamento? Questa è la domanda.</p>
<p class="q"><span class="q">Shainberg: </span>La mia risposta a questa domanda è: Nell’un caso vi trovate in una condizione di frammentarietà; vi trovate in una condizione di dispersione di energia. Nell’altro, andate in cerca della soddisfazione.</p>
<p class="k"><span class="k">Krishnamurti: </span>No, non è così. Sto dicendo che questo è uno spreco di energia.</p>
<p class="q"><span class="q">Shainberg: </span>Questo è quel che sappiamo e nient’altro.</p>
<p class="k"><span class="k">Krishnamurti: </span>Sì. Nient’altro. Così, il cervello dice: “D’accordo, lo vedo”. Poi pone la domanda: “È possibile cambiare tutto questo?”.</p>
<p class="q"><span class="q">Shainberg: </span>Chissà se il cervello può fare una simile domanda.</p>
<p class="k"><span class="k">Krishnamurti: </span>Io la sto facendo. Perciò, se un cervello se la pone, anche un altro cervello deve porsela. Questo non si fonda sulla soddisfazione.</p>
<p class="q"><span class="q">Shainberg: </span>Potreste dire in che modo sia possibile la domanda da voi proposta senza ricercare la soddisfazione?</p>
<p class="k"><span class="k">Krishnamurti: </span>È legittima, perché il cervello si è reso conto da sé del gioco al quale si era prestato.</p>
<p class="q"><span class="q">Shainberg: </span>Allora, qual è il modo in cui il cervello deve porre la domanda?</p>
<p class="k"><span class="k">Krishnamurti: </span>La sta già ponendo, perché dice: “Io vedo attraverso tutto questo”. Ora, esso dice: “Esiste un modo di vivere che sia nonframmentario, che sia olistico?”.</p>
<p class="q"><span class="q">Shainberg: </span>E tale domanda è quanto mai olistica.</p>
<p class="k"><span class="k">Krishnamurti: </span>No, non ancora.</p>
<p class="q"><span class="q">Shainberg: </span>È questo che mi rende perplesso – l’origine di quella domanda. Voi dite che non ricerca la soddisfazione, che non è olistica. Allora, quale cervello fornisce questa domanda?</p>
<p class="k"><span class="k">Krishnamurti: </span>Il cervello che dice: “Vedo con molta chiarezza lo spreco di energia”.</p>
<p class="q"><span class="q">Jayakar: </span>Il fatto stesso che diciate che il cervello vede attraverso l’intero problema della frammentarietà...</p>
<p class="k"><span class="k">Krishnamurti: </span>È la fine del problema stesso.</p>
<p class="q"><span class="q">Jayakar: </span>È un fatto olistico?</p>
<p class="k"><span class="k">Krishnamurti: </span>La sua fine, questo è un fatto olistico.</p>
<p class="q"><span class="q">Jayakar: </span>La fine è il fatto stesso di vedere la frammentarietà. </p>
<p class="q"><span class="q">Shainberg: </span>Questo è olistico?</p>
<p class="k"><span class="k">Krishnamurti: </span>Questo è olistico. Ma Pupul ha fatto una domanda molto complessa riguardo al cervello olistico che contiene il passato, la totalità del passato, l’essenza del passato, il suo succo, e che del passato tutto assorbe. Questo cosa significa? Il passato è nulla, ma un cervello siffatto è in grado di utilizzare il passato. Mi domando se mi seguite su questo punto. Quel che mi interessa è la nostra vita, la vita reale, di tutti i giorni, frammentaria, insignificante. E dico: “Tutto ciò può essere trasformato?”. Non in una soddisfazione più grande. Quella struttura può aver termine? Non con l’imposizione di qualcosa di superiore che non sarebbe altro che un nuovo trucco. Io dico che se siete capaci di osservare senza l’osservatore, il cervello può trasformare se stesso. Questa è meditazione. Signore, l’essenza è l’intero. Nella frammentarietà, di nulla vi è essenza.</p>

<h1>14. Ascoltare col cuore</h1>
<p class="q"><span class="q">Jayakar: </span>Ho l’impressione che l’elemento di fondo che manca a tutti noi è la compassione. Una volta, a Benares, vi siete espresso così: “È possibile ascoltare col cuore?”. Che cosa implica ascoltare col cuore?</p>
<p class="k"><span class="k">Krishnamurti: </span>Vogliamo discuterne?</p>
<p class="q"><span class="q">Wilhelm: </span>Potremmo indagare sulla natura della materia?</p>
<p class="k"><span class="k">Krishnamurti: </span>Vede, signore, quel che dicevo è che il pensiero è un processo di ordine materiale, e che ogni suo prodotto – le credenze tecnologiche e psicologiche, gli dei, l’intera struttura della religione basata sul pensiero è frutto di un processo materiale. Il pensiero in questo senso è materia. Il pensiero è esperienza, conoscenza immagazzinata nelle cellule che agisce entro un solco particolare stabilito dalla conoscenza. Tutto questo per me non è che un processo materiale. Che cosa sia la materia, io non lo so. E dal momento che non lo so, non vorrei discuterne.</p>
<p class="q"><span class="q">Wilhelm: </span>Io non sto indagando sulla materia dal punto di vista di uno scienziato. Diciamo pure che la materia è qualcosa di sconosciuto. Ora, quando noi esploriamo l’ignoto...</p>
<p class="k"><span class="k">Krishnamurti: </span>È impossibile esplorare l’ignoto. Fate attenzione, potrete esplorare il conosciuto, raggiungerne il limite, ma quando avrete toccato questo limite ne sarete già oltre. L’unica indagine possibile è sul conosciuto.</p>
<p class="q"><span class="q">Jayakar: </span>E cioè sul pensiero?</p>
<p class="k"><span class="k">Krishnamurti: </span>Naturalmente. Ma quando il signor Wilhelm parla di esaminare, esplorare, investigare l’ignoto, questo è impossibile. Allora: Pupul ci pone una domanda che suona così: Che cos’è, che cosa significa ascoltare con compassione?</p>
<p class="q"><span class="q">Jayakar: </span>Questo è un punto cruciale. Se abbiamo compassione, tutto esiste.</p>
<p class="k"><span class="k">Krishnamurti: </span>D’accordo. Ma disgraziatamente non l’abbiamo. E allora, come dovremo affrontare questo problema? Che cosa significa ascoltare, e qual è la natura e la struttura della compassione?</p>
<p class="q"><span class="q">Jayakar: </span>E che cos’è questo ascoltare col cuore? Ecco un punto di grande importanza. Esiste un modo di ascoltare che sia molto più profondo dell’ascolto auditivo?</p>
<p class="k"><span class="k">Krishnamurti: </span>Consideriamo le due cose insieme: ascoltare e ascoltare col cuore, con compassione. In primo luogo, che cosa significa ascoltare, qual è l’arte dell’ascoltare?</p>
<p class="q"><span class="q">Wilhelm: </span>Forse potremmo affrontare l’argomento dall’angolo opposto. Che cosa significa non ascoltare?</p>
<p class="k"><span class="k">Krishnamurti: </span>Signore, che intende?</p>
<p class="q"><span class="q">Wilhelm: </span>Quando ci domandiamo che cosa significa ascoltare il compito sembra molto difficile, e penso che forse se avessi molto chiaro che cos’è non ascoltare...</p>
<p class="k"><span class="k">Krishnamurti: </span>Ma è la stessa cosa. Cioè, giungere all’affermazione attraverso la negazione. Se lei arriva a scoprire che cosa sia l’ascoltare, e nella ricerca di ciò che è l’ascoltare lei nega ciò che è non ascoltare, allora lei sta ascoltando. Questo è tutto.</p>
<p class="q"><span class="q">Jayakar: </span>Possiamo procedere? Si tratta, dunque, di due problemi, e cioè che cosa sia l’ascoltare – nel quale è implicito che cosa sia il non ascoltare – e che cosa sia la compassione? Quale sia la natura e la struttura di questo sentimento e la sua profondità, e quale l’azione che ne scaturisce?</p>
<p class="k"><span class="k">Krishnamurti: </span>Avanti, parlatene insieme.</p>
<p class="q"><span class="q">Wilhelm: </span>Mi sembra che per quanto riguarda la compassione ci troviamo di fronte allo stesso problema, perché penso che la compassione non abbia nulla a che fare con l’ambito del conosciuto.</p>
<p class="k"><span class="k">Krishnamurti: </span>Pupul intendeva un’altra cosa, signore. Che cosa significa ascoltare col cuore? Questo intendeva. Per parte mia ho avanzato il termine “compassione”. Ma lo lascerei da parte per il momento.</p>
<p class="q"><span class="q">Jayakar: </span>Krishnaji ha parlato di un ascoltare col cuore, e a me interessa approfondire l’argomento.</p>
<p class="k"><span class="k">Krishnamurti: </span>Allora atteniamoci a questi due punti: che cosa significa ascoltare, e ascoltare col cuore?</p>
<p class="q"><span class="q">Burnier: </span>Abbiamo detto che le risposte offerte dal pensiero sono frammentarie. Che noi le chiamiamo osservazione o ascolto, o in qualunque altro modo, la cosa non cambia. Non è così? Allora il cuore è il nonframmentario? È questo che vogliamo dire?</p>
<p class="k"><span class="k">Krishnamurti: </span>Un momento. Ascoltare con la piena fioritura di tutti i nostri sensi è un conto; ascoltare in modo parziale, con uno soltanto dei nostri sensi, ecco il frammentario.</p>
<p class="q"><span class="q">Burnier: </span>Sì.</p>
<p class="k"><span class="k">Krishnamurti: </span>Il che vuol dire che se io ascolto con la pienezza dei miei sensi, allora non esiste il problema della negazione di ciò che è ascoltare o non ascoltare, Ma noi non ascoltiamo.</p>
<p class="q"><span class="q">S. Patwardhan: </span>Signore, quando parlate di ascoltare col cuore, la mia risposta è che non so cosa sia. Ma c’è un moto dell’animo, una sensazione, un modo di ascoltare nel quale la coscienza non è pensiero. Mi accorgo che c’è in me un’attività del sentimento quando ascolto Radhaji o qualcun altro; esiste un particolare sentimento col quale ascoltiamo un altro parlare. Quando quel sentimento è presente la comunicazione ha una qualità diversa.</p>
<p class="k"><span class="k">Krishnamurti: </span>Il sentimento è differente dal pensiero?</p>
<p class="q"><span class="q">S. Patwardhan: </span>È qui che sto arrivando.</p>
<p class="q"><span class="q">Jayakar: </span>È differente dal pensiero.</p>
<p class="q"><span class="q">S. Patwardhan: </span>Se il sentimento non è diverso dal pensiero, allora non conosciamo altra attività se non quella del pensiero. Un’affermazione del genere è difficilmente accettabile, perché abbiamo anche provato la tenerezza, l’affetto. Se tutto trova posto nella categoria del pensiero, se questo ultimo è la totalità della coscienza, allora...</p>
<p class="k"><span class="k">Krishnamurti: </span>Dobbiamo essere chiari. Non categorizzate. Procediamo con calma. Ascoltiamo col pensiero o non ascoltiamo col pensiero? Qui sta il problema.</p>
<p class="q"><span class="q">S. Patwardhan: </span>Entrambi sono...</p>
<p class="k"><span class="k">Krishnamurti: </span>Piano, Sunanda. Voi ascoltate con l’attività del pensiero o ascoltate senza l’attività del pensiero? Ve lo chiedo.</p>
<p class="q"><span class="q">Jayakar: </span>È possibile ascoltare senza il pensiero?</p>
<p class="k"><span class="k">Krishnamurti: </span>Sì.</p>
<p class="q"><span class="q">Jayakar: </span>Talvolta, in occasioni rarissime, si ha l’impressione globale della unità del cuore, della mente e della coscienza.</p>
<p class="k"><span class="k">Krishnamurti: </span>Questo lo ammetto.</p>
<p class="q"><span class="q">Jayakar: </span>Quando ci domandiamo se esista un modo di ascoltare fuori dal pensiero, possiamo dire: “Sì, è così”; ma per esser sincera, manca ancora qualcosa.</p>
<p class="k"><span class="k">Krishnamurti: </span>Ci arriveremo. Approfondiamo con calma.</p>
<p class="q"><span class="q">A. Patwardhan: </span>A un voltaggio più basso della sensibilità il pensiero articolato potrà non esserci, ma c’è l’ascoltare. Quel tipo di ascolto manca di sensibilità. Di conseguenza non è vivo.</p>
<p class="k"><span class="k">Krishnamurti: </span>Credo che dobbiamo cominciare col chiederci che cosa significa il comunicare. Voglio dirvi qualcosa che mi coinvolge profondamente. Dovete essere disposti a entrare nel problema, questione degli argomenti che vi vengono proposti; e ciò significa che dovete avere lo sitesso livello di interesse di colui che parla, o la stessa intensità, e che dovete incontrarlo allo stesso livello. Tutto ciò è implicito nella comunicazione. Altrimenti non c’è comunicazione.</p>
<p class="q"><span class="q">S. Patwardhan: </span>Si può capire l’interesse, ma il livello è molto difficilmente comprensibile. </p>
<p class="q"><span class="q">Jayakar: </span>Posso dire qualcosa? Introducendo la parola introducete la dualità. Quando si ascolta col cuore la dualità non. esiste.</p>
<p class="k"><span class="k">Krishnamurti: </span>Sì. Arriveremo anche a questo. Che cosa significa ascoltare con il proprio cuore? Voglio dirvi qualcosa che sento profondamente. In che modo lo ascoltate? Voglio che lo condividiate con me, voglio che lo sentiate con me, voglio che siate coinvolti. Altrimenti come potrebbe esservi comunicazione?</p>
<p class="q"><span class="q">S. Patwardhan: </span>Come si riconosce il giusto piano?</p>
<p class="k"><span class="k">Krishnamurti: </span>Quando non si tratta più di un fatto intellettuale, verbale, ma di un problema intenso, un problema scottante, un problema profondo, umano che io vi voglio comunicare, che io voglio dividere con voi. In questo caso dobbiamo trovarci sullo stesso livello, altrimenti non potreste ascoltarmi.</p>
<p class="q"><span class="q">S. Patwardhan: </span>Se c’è serietà profonda ci sarà anche il giusto livello?</p>
<p class="k"><span class="k">Krishnamurti: </span>Adesso voi non state ascoltando. Il mio problema è questo. Voglio dirvi qualcosa di profonda importanza. Voglio che voi l’ascoltiate perché siete un essere umano, e il problema è anche vostro. Può darsi che non l’abbiate mai approfondito veramente. Così, se lo condividete con me, voi svelate di fronte al problema la vostra propria intensità. Perciò ascoltare implica una compartecipazione, una comunicazione non verbale. Ci vuole un modo di ascoltare, ci vuole una partecipazione che implicano un’assenza della distorsione verbale.</p>
<p class="q"><span class="q">Jayakar: </span>È ovvio che è possibile comunicare soltanto se esiste un certo livello.</p>
<p class="k"><span class="k">Krishnamurti: </span>È proprio quello che sto dicendo. Ora, Sunanda, in che modo mi ascolterete? Ascolterete nel modo che ho detto?</p>
<p class="q"><span class="q">S. Patwardhan: </span>Non mi sembra che uno presti quel tipo di ascolto con tutti.</p>
<p class="k"><span class="k">Krishnamurti: </span>Io adesso sto parlando, io vi sto chiedendo, mi presterete quel tipo di ascolto?</p>
<p class="q"><span class="q">Jayakar: </span>Voi, vi ascoltiamo.</p>
<p class="k"><span class="k">Krishnamurti: </span>Perché di me vi siete creata un’immagine e a quell’immagine voi date importanza, perciò ascoltate.</p>
<p class="q"><span class="q">S. Patwardhan: </span>Non ascoltiamo soltanto l’immagine.</p>
<p class="k"><span class="k">Krishnamurti: </span>Vi sfugge il punto essenziale. Siete capaci di ascoltare questo uomo che vi sta parlando adesso, ma anche di ascoltare Radha quando tratta il problema, o quando Parchure o voi stesso o chiunque altro dice qualcosa? Siete capace di ascoltare? Qualcuno potrebbe comunicarvi qualcosa che non è in grado di tradurre in parole. Presterete orecchio a ciascuno di noi nella stessa maniera?</p>
<p class="q"><span class="q">S. Patwardhan: </span>Riusciamo ad ascoltare qualcuno, non tutti.</p>
<p class="k"><span class="k">Krishnamurti: </span>Perché?</p>
<p class="q"><span class="q">Jayakar: </span>Perché c’è pregiudizio.</p>
<p class="k"><span class="k">Krishnamurti: </span>Naturalmente. In questo caso non c’è comunicazione.</p>
<p class="q"><span class="q">Jayakar: </span>Intendete dire, signore, se ascoltare e ricevere la voce che è fondata nella verità e parla dal silenzio possa essere la stessa cosa che ascoltare la voce che ha origine dal pensiero? Per favore, rispondete. </p>
<p class="k"><span class="k">Krishnamurti: </span>È una domanda troppo precisa.</p>
<p class="q"><span class="q">Jayakar: </span>No, non è troppo precisa. Quando parlate voi, la vostra voce è diversa.</p>
<p class="q"><span class="q">Burnier: </span>Penso che l’essenziale sia stabilire se siamo in assoluto capaci di ricevere, di ascoltare. Quando uno riceve, la domanda se si tratti della voce della verità o di qualcos’altro non si pone.</p>
<p class="q"><span class="q">Jayakar: </span>A noi questo non succede.</p>
<p class="q"><span class="q">Dalai: </span>Noi ascoltiamo con una motivazione. La motivazione potrà essere molto sottile o molto ovvia. Quando ascoltiamo un’altra persona pensiamo che non ne caveremo nulla di utile. Ecco perché ascoltiamo K con un’attenzione molto maggiore.</p>
<p class="k"><span class="k">Krishnamurti: </span>Come faremo, allora, a modificare tutto ciò e ad ascoltarci l’un l’altro?</p>
<p class="q"><span class="q">Wilhelm: </span>Si tratta del fatto che interpretiamo?</p>
<p class="k"><span class="k">Krishnamurti: </span>No, non interpretate quello che dico, per l’amor di Dio, ascoltate. Vado da Kata e gli dico che non so nulla del Karaté. Lo vedo al cinema ma non conosco il Karaté. Così adesso vado da lui, senza sapere. Perciò lo ascolto. Ma noi sappiamo – ed è questa la vostra difficoltà. Dite che la tal cosa dovrebbe essere in un modo, la tal altra in un altro – tutte congetture, opinioni. Nel momento che mi servo di una parola siete pieni di vita. Ma la prima cosa è l’arte di ascoltare. Arte significa mettere ogni cosa al suo giusto posto. Potrete avere i vostri pregiudizi, essere giunti alle vostre conclusioni, ma quando ascoltate metteteli da parte – l’interpretare, il confrontare, il giudicare, il valutare, metteteli via. Allora la comunicazione ha luogo. Se qualcuno vi dice: “Ti amo”, voi non rispondete: “Vorrei pensarci sopra”.</p>
<p class="q"><span class="q">Burnier: </span>Come dire che porre tutto da parte coincide col fatto di avere la stessa intensità e di trovarsi sul medesimo piano.</p>
<p class="k"><span class="k">Krishnamurti: </span>Altrimenti che senso avrebbe?</p>
<p class="q"><span class="q">Burnier: </span>L’ho visto accadere, ma non lo faccio io stesso.</p>
<p class="k"><span class="k">Krishnamurti: </span>Fatelo ora.</p>
<p class="q"><span class="q">S. Patwardhan: </span>Se vi ho ben capito, voi dite che l’atto dell’ascoltare annienta e inghiotte per il momento ogni altra cosa.</p>
<p class="k"><span class="k">Krishnamurti: </span>Quando dico: “Io vi amo”, che cosa succede?</p>
<p class="q"><span class="q">S. Patwardhan: </span>Ma nessuno ce lo dice.</p>
<p class="k"><span class="k">Krishnamurti: </span>Io ve lo sto dicendo.</p>
<p class="q"><span class="q">S. Patwardhan: </span>No, signore, nella vita normale questo non accade sovente.</p>
<p class="k"><span class="k">Krishnamurti: </span>Allora, qual è l’arte di ascoltare, cosa significa ascoltare con il cuore? Se non lo fate col cuore, l’ascoltare non ha alcun senso. Se ascoltate con un sentimento di sollecitudine, di attenzione, di affetto, con un sentimento profondo di comunione reciproca, questo ha significato, state ascoltando con tutta la vostra intelligenza, non è così? </p>
<p class="q"><span class="q">Jayakar: </span>Con pienezza.</p>
<p class="k"><span class="k">Krishnamurti: </span>Saprete ascoltare in questo modo? Ci è possibile ascoltare qualcuno che non ci piace, che crediamo uno stupido? Vi è possibile ascoltare col cuore un uomo o una donna siffatti? Se questo è il vostro sentimento, non credo che le parole abbiano più alcuna importanza.</p>
<p>Ma andiamo avanti. Cosa fare allora? Supponete che io ascolti, e nella vita l’ho fatto spesso. Io ascolto con grande attenzione, non ho pregiudizi, non ho immagini, non giungo a conclusioni, non sono un politico, sono un essere umano che sta ascoltando qualcuno. Ascolto e basta, perché vuole dirmi qualcosa di se stesso. Dal momento che ha di me un’immagine, una rappresentazione, di solito viene a trovarmi sotto una maschera. Se desidera parlare con me seriamente, gli dico: “Toglietevi la maschera, affrontiamo il problema insieme”. Non voglio guardare dietro la maschera a meno che non sia invitato a farlo. Se dice: “D’accordo, signore, parliamone”, allora ascolto; e mentre lo ascolto mi racconta qualcosa che in un modo assoluto, totale, appartiene a ogni essere umano. Forse presenterà la cosa in modo errato, oppure un po’ sciocco, ma si tratta di qualcosa di cui ogni uomo o donna si trova a soffrire, e me ne sta parlando e io ascolto. Mi sta così raccontando la storia dell’umanità. In tal modo, io non sto ascoltando soltanto le sue parole, il suo sentimento superficiale, ma anche le profondità abissali di quanto mi sta dicendo. Se il problema è superficiale, ne discutiamo allora superficialmente, e incalziamo fino al punto che l’interlocutore abbia di ciò una percezione profonda. Mi seguite? Può accadere che egli esprima un sentimento molto superficiale, e se questo è il caso io lo spingo ad approfondire un poco. Così, nel suo scendere sempre più in profondo, egli esprime qualcosa che è assolutamente comune a noi tutti. Egli esprime qualcosa che appartiene totalmente a ogni essere umano. Mi capite? Così tra lui e me non c’è separazione.</p>
<p class="q"><span class="q">Jayakar: </span>Qual è la fonte di questo ascoltare?</p>
<p class="k"><span class="k">Krishnamurti: </span>La compassione. Dunque, cos’è la compassione? Come dice Fritz, essa ci rimane ignota. Come farò, allora, a ottenere quella straordinaria intelligenza che è la compassione? Vorrei avere quel fiore nel mio cuore. Cosa dovremo dunque fare?</p>
<p class="q"><span class="q">Wilhelm: </span>La compassione non si trova nell’ambito del pensiero. Perciò non potrò mai avere l’impressione di averla.</p>
<p class="k"><span class="k">Krishnamurti: </span>No, non la troverete: è come un trapano, un cacciavite, dovete spingere, spingere.</p>
<p class="q"><span class="q">Jayakar: </span>Deve avere un suo profumo.</p>
<p class="k"><span class="k">Krishnamurti: </span>Certamente. Non si può parlare della compassione senza il suo profumo, il suo nèttare.</p>
<p class="q"><span class="q">Jayakar: </span>O c’è o non c’è. Signore, come avviene allora che quando siamo in contatto con voi proviamo questa sensazione, com’è che possedete questa formidabile forza d’urto che spazza via ogni pregiudizio, ogni ostacolo così che la mente si fa all’istante silenziosa?</p>
<p class="k"><span class="k">Krishnamurti: </span>È come andare al pozzo con un secchiello o con un secchio enorme che uno riesce appena a trasportare. La maggioranza di noi ci va con un secchio piccolo e tira su dal pozzo una quantità d’acqua insufficiente. È come avere in giardino una fonte che scorre, scorre. Vorrei osservarla, vederla là fuori e dentro di me. Come dovrò comportarmi, dunque?</p>
<p class="q"><span class="q">Wilhelm: </span>Cercherò di scoprire cosa mi impedisce di avere quel che desidero.</p>
<p class="k"><span class="k">Krishnamurti: </span>Ma questa è analisi. Non mi metterò ad analizzare, perché è uno spreco di tempo. Questo l’ho capito, non perché io l’abbia detto e voi siate stati d’accordo con me, ma perché ne vedo la ragione, la logica, il significato e quindi la verità. Perciò l’analisi è fuori questione.</p>
<p class="q"><span class="q">S. Patwardhan: </span>Non soltanto l’analisi, signore. Mi accorgo che anche sedere in meditazione con regolarità, mantenendo il silenzio, anche questo non ha alcun rapporto con la compassione. Come pure la dualità e ogni genere di esperienze che uno abbia attraversato.</p>
<p class="k"><span class="k">Krishnamurti: </span>Sentite, Sunanda, Radha e Pupul hanno questa cosa nel loro giardino. Non ne parlano perché è lì, si copre di fiori, scorre, mormora, succedono tante cose. E io mi dico: Perché non ce l’ho anch’io nel mio giardino? Voglio scoprirne il motivo. Non che io voglia imitare altri. Ma deve succedere. Non starò ad analizzare che cosa mi trattiene, che cosa mi blocca, non mi chiederò se devo mantenermi silenzioso oppure no. Questo è il procedimento analitico. Non so se questo punto vi è chiaro.</p>
<p class="q"><span class="q">S. Patwardhan: </span>Mi è chiaro, signore.</p>
<p class="k"><span class="k">Krishnamurti: </span>Riuscite davvero a capire cosa significa?</p>
<p class="q"><span class="q">S. Patwardhan: </span>Che cosa vuol dire “capire davvero”?</p>
<p class="k"><span class="k">Krishnamurti: </span>Sentite, loro ce l’hanno, io non ce l’ho. Vorrei questa cosa. Vorrei poterla guardare come si fa con una pietra preziosa. In che modo sarà possibile che mi succeda? Ecco la mia indagine. Egli mi ha suggerito di osservare ciò che mi sta bloccando. Ha detto che si tratta di un procedimento analitico e che l’analisi è una perdita di tempo. Non so se ve ne rendiate conto realmente. L’analisi e colui che analizza coincidono. Non dedicateci il vostro tempo, non meditateci sopra seduti a gambe incrociate e tutto il resto. Non ne avete il tempo. Dunque, siete in grado di arrestare l’analisi? Del tutto? Ne siete capaci? Quando vi trovate in una crisi tremenda, lo fate. In quel momento non avete il tempo di analizzare, ci siete dentro. E adesso, ci siete? Capite la mia domanda? E cioè: la nostra amica possiede quel profumo straordinario che le è così naturale. Non dice: “Come l’ho avuto, che cosa ne devo fare?”. In qualche modo l’ha avuto, e lo vorrei avere anch’io. Sono un essere umano, e senza di quello non c’è nulla che conti. Perciò mi è necessario. Conosco la verità circa l’analisi, di conseguenza rinuncio ad analizzare. Poiché mi trovo al centro del problema, ne sono imbevuto, ne ardo tutto. La casa va a fuoco e io sono preso in quel fuoco.</p>
<p class="q"><span class="q">Burnier: </span>Signore, dal momento che la bellezza della cosa da qualche parte esiste, forse la domanda: “Come farò a procurarmela?” non sorge neppure?</p>
<p class="k"><span class="k">Krishnamurti: </span>La voglio, come farò a procurarmela? Non me ne importa, io ho fame. Non si analizza la fame.</p>
<p class="q"><span class="q">Burnier: </span>Non intendo questo.</p>
<p class="k"><span class="k">Krishnamurti: </span>Scusate, cosa volevate dire?</p>
<p class="q"><span class="q">Burnier: </span>Sto dicendo che quando a un certo momento uno ne è colmo, il pensiero: “La voglio” non si pone. Non so fino a che punto si possa essere impregnati della fragranza, ma in quel caso la sensazione di volerla non esiste.</p>
<p class="k"><span class="k">Krishnamurti: </span>Potreste essere colmati dalle mie parole, dalla mia intensità, e poi dire che la possedete voi stessi.</p>
<p class="q"><span class="q">Burnier: </span>lo non dico di averla, ma...</p>
<p class="k"><span class="k">Krishnamurti: </span>Radha, siate semplice. Avete qualcosa nel vostro giardino, una fontana che sono in pochi, pochissimi ad avere. Potranno parlare dell’acqua, potranno parlare della bellezza della fontana, del canto e dell’acqua, ma non è la cosa stessa. Voi invece l’avete. E in quanto essere umano, io vedo quanto sia meravigliosa e vado verso di essa, non che la desideri; vado verso di essa, non la posseggo. Che cosa debbo fare?</p>
<p class="q"><span class="q">Wilhelm: </span>C’è qualcosa che io possa fare?</p>
<p class="k"><span class="k">Krishnamurti: </span>Può darsi di sì e può darsi di no. Forse ne ho un bisogno così forte che metto tutto il resto da parte. Il bisogno stesso mette tutto il resto da parte. Capite? La casa brucia. Non si sta a discutere, non si sta a riflettere quale secchio, quale pompa sia meglio usare.</p>
<p class="q"><span class="q">Jayakar: </span>Questo non è in rapporto molto stretto con la quantità di energia?</p>
<p class="k"><span class="k">Krishnamurti: </span>D’accordo. Pupul dice che è in rapporto con la fiamma dell’energia. No, Pupul, quando si desidera qualcosa si arde come l’inferno. Non è così? Quando volete quella ragazza o quell’uomo, siete tutti lì.</p>
<p class="q"><span class="q">Wilhelm: </span>Questo crea la differenza.</p>
<p class="k"><span class="k">Krishnamurti: </span>Voglio generare una crisi. Allora c’è azione. Capite cosa sto dicendo? Potete evitare la crisi o agire. Pupul, la crisi è in atto? Questa è una domanda molto importante. Vengo da voi e vi parlo di tutto questo. Voi ascoltate e procedete fino al limite di cui siete capaci, ma nulla accade. Sentite queste cose anno dopo anno, ogni volta fate un piccolo passo avanti, e alla fine morite. Quello che egli vuol fare è di provocare un’azione che nasca da una crisi formidabile. Vuole produrre una rottura perché dopo non c’è discussione, non c’è analisi. Ha creato una crisi. Questa crisi è il risultato del suo prestigio, delle sue parole, della sua sensibilità, del suo modo incalzante, o è una crisi attraverso la quale vi dovrete aprire un varco a forza? Questo è il suo scopo. Egli afferma che questa è la sola cosa che conta.</p>
<p class="q"><span class="q">A. Patwardhan: </span>Una crisi è una sfida esterna alla quale sono incapace di dare una risposta interna adeguata, e poiché sono incapace di trovare una risposta interna adeguata si produce questa crisi. Da quanto comprendo, l’altra crisi di cui state parlando non è messa in moto da alcun fatto esterno, ma è una proiezione dall’intimo.</p>
<p class="k"><span class="k">Krishnamurti: </span>La sua intenzione è di creare una crisi non superficiale, non esteriore, bensì all’interno.</p>
<p class="q"><span class="q">A. Patwardhan: </span>Queste due vie non sono forse distinte? Quando la mente è in cerca di una crisi esterna e di un’adeguata risposta dall’interno, abbiamo un tipo di crisi; mentre l’altro tipo di crisi avviene quando c’è in noi un profondo senso di inadeguatezza che afferma che tutto questo non può essere accantonato per il fatto che si tratta di una grave responsabilità.</p>
<p class="k"><span class="k">Krishnamurti: </span>Egli ha creato in voi questa crisi, sta parlando della verità. C’è crisi quando parlate con lui? Egli esige che esista in voi una crisi, non una crisi superficiale. Credo che questo sia ascoltare col cuore. Egli vi ha fatto ripiegare verso l’interno così profondamente, o anche egli vi ha tolto ogni punto di appoggio. Credo che questo sia ascoltare col cuore. Il monsone vi dice: “Cercate di raccogliere tutta l’acqua che potete, l’anno prossimo il monsone non ci sarà”. Capite? Questo vi obbliga a costruirvi ogni sorta di recipiente per raccogliere acqua. Così, in conclusione, a che punto siamo?</p>
<p class="q"><span class="q">Jayakar: </span>In uno strano modo, questo implica anche di allentare la presa da tutto.</p>
<p class="k"><span class="k">Krishnamurti: </span>Potrebbe anche non essere così. Può voler dire che potrebbe prodursi un’azione che non avevate premeditato. Se c’è crisi, allora questo avverrà.</p>
